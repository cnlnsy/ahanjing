

如是我闻

一时。佛住舍卫国只树给孤独园

时。毗罗比丘尼住舍卫国王园比丘尼众中。晨朝着衣持钵。入舍卫城乞食。食已。还精舍。举衣钵。洗足毕。持尼师坛。着肩上。入安陀林。坐一树下。入昼正受

时。魔波旬作是念。今沙门瞿昙住舍卫国只树给孤独园。毗罗比丘尼住舍卫国王园比丘尼众中。晨朝着衣持钵。入舍卫城乞食。食已。还精舍。举衣钵。洗足毕。持尼师坛。着肩上。入安陀林。坐一树下。入昼正受。我当往彼。为作留难。即化作年少。容貌端正。至毗罗比丘尼所而说偈言

云何作此形　　谁为其作者
此形何处起　　形去至何所

毗罗比丘尼作是念。是何人来恐怖我。为人。为非人。为奸狡人。如是思惟。即得知觉。恶魔波旬欲作娆乱。即说偈言

此形不自造　　亦非他所作
因缘会而生　　缘散即磨灭
如世诸种子　　因大地而生
因地水火风　　阴界入亦然
因缘和合生　　缘离则磨灭
舍一切爱苦　　离一切闇冥
已证于寂灭　　安住诸漏尽
恶魔以知汝　　即自磨灭去

时。魔波旬作是念。毗罗比丘尼已知我心。生大忧戚。即没不现

