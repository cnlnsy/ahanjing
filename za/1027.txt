

如是我闻

一时。佛住舍卫国只树给孤独园。如上说。差别者。乃至佛告病比丘。汝不自犯戒耶

比丘白佛言。世尊。我不以持净戒故。于世尊所修梵行

佛告比丘。汝以何等法故。于我所修梵行

比丘白佛。为离贪欲故。于世尊所修梵行。为离嗔恚．愚痴故。于世尊所修梵行

佛告比丘。如是。如是。汝正应为离贪欲故。于我所修梵行。离嗔恚．愚痴故。于我所修梵行。比丘。贪欲缠故。不得离欲。无明缠故。慧不清净。是故。比丘。于欲离欲心解脱。离无明故慧解脱。若比丘于欲离欲心解脱身作证。离无明故慧解脱。是名比丘断诸爱欲。转结缚。止慢无间等。究竟苦边。是故。比丘。于此法善思惟。如前广说。乃至受第一记

佛说此经已。诸比丘闻佛所说。欢喜随喜。作礼而去

