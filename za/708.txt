

如是我闻

一时。佛住舍卫国只树给孤独园

尔时。世尊告诸比丘。若族姓子舍诸世务。出家学道。剃除须发。着袈裟正信非家。出家学道。如是出家。而于其中。有愚痴士夫依止聚落城邑。晨朝着衣持钵。入村乞食。不善护身。不守根门。不摄其念。观察女人少壮好色而生染着。不正思惟。心驰取相。趣色欲想。为欲心炽盛。烧心烧身。返俗还戒而自退没。厌离俗务。出家学道而反染着。增诸罪业而自破坏。沈翳没溺

有五种大树。其种至微。而树生长巨大。而能映障众杂小树。荫翳萎悴。不得生长。何等五。谓揵遮耶树．迦捭多罗树．阿湿波他树．优昙钵罗树．尼拘留他树。如是五种心树。种子至微。而渐渐长大。荫覆诸节。能令诸节荫覆堕卧。何等为五。谓贪欲盖渐渐增长。睡眠．掉悔．疑盖渐渐增长。以增长故。令善心荫覆堕卧

若修习七觉支。多修习已。转成不退。何等为七。谓念觉支．择法．精进．猗．喜．定．舍觉支。如是七觉支。修习多修习已。转成不退转

佛说此经已。诸比丘闻佛所说。欢喜奉行

