

如是我闻

一时。佛住舍卫国只树给孤独园。前三月夏安居竟。有众多比丘集于食堂。为佛缝衣。如来不久作衣竟。当着衣持钵出精舍。人间游行

时。释氏难提闻众多比丘集于食堂。为佛缝衣。如来不久作衣竟。着衣持钵。人间游行。释氏难提闻已。来诣佛所。稽首礼足。退坐一面。白佛言。世尊。我今四体支解。四方易韵。先所闻法。今悉迷忘。闻众多比丘集于食堂。为世尊缝衣言。如来不久作衣竟。着衣持钵。人间游行。是故我今心生大苦。何时当复得见世尊及诸知识比丘

佛告释氏难提。汝见佛．若不见佛。若见知识比丘．若不见。汝当随时修习五种欢喜之处。何等为五。汝当随时念如来事。如来．应．等正觉．明行足．善逝．世间解．无上士．调御丈夫．天人师．佛．世尊。法事．僧事．自持戒事．自行世事。随时忆念。我得己利。我于悭垢众生所。当多修习离悭垢住。修解脱施．舍施．常炽然施．乐于舍。平等惠施。常怀施心。如是。释氏难提。此五支定若住．若行．若坐．若卧。乃至妻子俱。常当系心此三昧念

佛说此经已。释氏难提闻佛所说。欢喜随喜。作礼而去

