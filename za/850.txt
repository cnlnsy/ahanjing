

如是我闻

一时。佛住舍卫国只树给孤独园

尔时。世尊告诸比丘。有四种诸天天道。未净众生令净。已净者增其净。何等为四。谓圣弟子念如来事。如是。如来．应．等正觉．明行足．善逝．世间解．无上士．调御丈夫．天人师．佛．世尊。彼圣弟子念如来事已。心贪欲缠．嗔恚．愚痴缠。其心正直。念如来事。是圣弟子得法流水．得义流水．得念如来饶益随喜。随喜已。生欢悦。欢悦已。身猗息。身猗息已。觉受乐。觉受乐已。三昧定。三昧定已。是圣弟子作如是学。何等为诸天天道。复作是念。我闻无恚为上诸天天道。我从今日。于诸世间不起嗔恚。纯一满净诸天天道。如是法．僧．圣戒成就亦如是说

佛说此经已。诸比丘闻佛所说。欢喜奉行

