

如是我闻

一时。佛住舍卫国只树给孤独园

尔时。世尊告诸比丘。若所有法。彼彼意解作证。悉皆如来无畏智所生。若比丘来为我声闻。不谄不伪。质直心生。我则教诫．教授为其说法。晨朝为彼教诫．教授说法。至日中时得胜进处。若日暮时为彼教诫．教授说法。至晨朝时得胜进处。如是教授已。彼生正直心。实则知实．不实知不实。上则知上．无上则知无上。当知．当见．当得．当觉者。皆悉了知。斯有是处

谓五学力．十种如来力。何等为五学力。谓信力．精进力．念力．定力．慧力。如来十种力。何等为十。谓是处如实知非处。如上十力广说。若有来问处非处智力者。如如来处非处智等正觉所知所见所觉。为彼记说。乃至漏尽智力。亦如是说。诸比丘。处非处智力者。我说是定非不定。乃至漏尽智者。我说是定非不定。定者正道。非定者邪道

佛说此经已。诸比丘闻佛所说。欢喜奉行

