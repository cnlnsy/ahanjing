

如是我闻

一时。佛住舍卫国只树给孤独园

时。波斯匿王独静思惟。作是念。此有三法。一切世间所不爱念。何等为三。谓老．病．死。如是三法。一切世间所不爱念。若无此三法世间所不爱者。诸佛世尊不出于世。世间亦不知有诸佛如来所觉知法为人广说。以有此三法世间所不爱念。谓老．病．死故。诸佛如来出兴于世。世间知有诸佛如来所觉知法广宣说者。波斯匿王作是念已。来诣佛所。稽首佛足。退坐一面。以其所念。广白世尊

佛告波斯匿王。如是。大王。如是。大王。此有三法。世间所不爱念。谓老．病．死。乃至世间知有如来所觉知法为人广说。尔时。世尊复说偈言

王所乘宝车　　终归有朽坏
此身亦复然　　迁移会归老
唯如来正法　　无有衰老相
禀斯正法者　　永到安隐处
但凡鄙衰老　　丑弊恶形类
衰老来践蹈　　迷魅愚夫心
若人寿百岁　　常虑死随至
老病竞追逐　　伺便辄加害

佛说此经已。波斯匿王闻佛所说。欢喜随喜。作礼而去

