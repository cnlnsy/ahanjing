

如是我闻

一时。佛住舍卫国

时。有年少阿修罗来诣佛所。于佛面前粗恶不善语。嗔骂呵责

尔时。世尊即说偈言

不怒胜嗔恚　　不善以善伏
惠施伏悭贪　　真言坏妄语
不骂亦不虐　　常住贤圣心
恶人住嗔恨　　不动如山石
起嗔恚能持　　胜制狂马车
我说善御士　　非彼摄绳者

时。年少阿修罗白佛言。瞿昙。我今悔过。如愚如痴。不辩不善。于瞿昙面前诃骂毁辱。如是忏悔已。时。阿修罗闻佛所说。欢喜随喜。作礼而去

