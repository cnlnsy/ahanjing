

如是我闻

一时。佛住波罗奈国仙人住处鹿野苑中

尔时。世尊告诸比丘。譬如石柱。长十六肘。八肘入地。四方风吹。不能令动。如是。沙门．婆罗门于苦圣谛如实知。于苦集圣谛。苦灭圣谛。苦灭道迹圣谛如实知。斯等沙门．婆罗门至诸论处。无能屈。其心解脱．慧解脱者。能使余沙门．婆罗门反生忧苦。如是如实知．如实见。皆是先世宿习故。使智慧不可倾动。是故。比丘。于四圣谛当勤方便。起增上欲。精进修学

佛说是经已。诸比丘闻佛所说。欢喜奉行

