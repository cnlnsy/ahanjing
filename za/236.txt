

如是我闻

一时。佛住舍卫国只树给孤独园

尔时。尊者舍利弗晨朝着衣持钵。入舍卫城乞食。乞食已。还精舍。举衣钵。洗足已。持尼师檀。入林中。昼日坐禅。时。舍利弗从禅觉。诣世尊所。稽首礼足。退坐一面

尔时。佛告舍利弗。汝从何来

舍利弗答言。世尊。从林中昼日坐禅来

佛告舍利弗。今入何等禅住

舍利弗白佛言。世尊。我今于林中入空三昧禅住

佛告舍利弗。善哉。善哉。舍利弗。汝今入上坐禅住而坐禅。若诸比丘欲入上座禅者。当如是学

若入城时．若行乞食时．若出城时。当作是思惟。我今眼见色。颇起欲．恩爱．爱念着不

舍利弗。比丘作如是观时。若眼识于色有爱念染着者。彼比丘为断恶不善故。当勤欲方便。堪能系念修学。譬如有人。火烧头衣。为尽灭故。当起增上方便。勤教令灭。彼比丘亦复如是。当起增上勤欲方便。系念修学

若比丘观察时。若于道路．若聚落中行乞食．若出聚落。于其中间。眼识于色。无有爱念染着者。彼比丘愿以此喜乐善根。日夜精勤。系念修习。是名比丘于行．住．坐．卧净除乞食。是故此经名清净乞食住

佛说此经已。尊者舍利弗闻佛所说。欢喜奉行

