

次经亦如上说。差别者。如是圣弟子四种福德润泽。善法润泽。摄受称量功德。不可称量尔所果福．尔所果．尔所福果集。然彼得众多福利。是大功德聚数。譬如五河合流。谓恒河．耶菩那．萨罗由．伊罗跋提．摩醯。于彼诸水无能度量百瓶．千瓶．百千万瓶者。然彼水多。是大水聚数。如是圣弟子成就四功德润泽者。无能度量其福多少。然彼多福。是大功德聚数。是故。诸比丘。当作是学。我当成就于佛不坏净。于法．僧不坏净。圣戒成就

尔时。世尊即说偈言

众吉之巨海　　自净能净彼
汪洋而平流　　实诸百川长
一切诸江河　　群生之所依
悉归于大海　　此身亦复然
施戒修功德　　百福流所归

