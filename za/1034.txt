

如是我闻

一时。佛住王舍城迦兰陀竹园

时。有长寿童子。是树提长者孙子。身婴重病

尔时。世尊闻长寿童子身婴重病。晨朝着衣持钵。入王舍城乞食。次第到长寿童子舍。长寿童子遥见世尊。扶床欲起。乃至说三受。如叉摩修多罗广说。乃至病苦但增无损。是故。童子。当如是学。于佛不坏净。于法．僧不坏净。圣戒成就。当如是学

童子白佛言。世尊。如世尊说四不坏净。我今悉有。我常于佛不坏净。于法．僧不坏净。圣戒成就

佛告童子。汝当依四不坏净。于上修习六明分想。何等为六。谓一切行无常想．无常苦想．苦无我想．观食想．一切世间不可乐想．死想

童子白佛言。如世尊说。依四不坏净。修习六明分想。我今悉有。然我作是念。我命终后。不知我祖父树提长者当云何

尔时。树提长者语长寿童子言。汝于我所。故念且停。汝今且听世尊说法。思惟忆念。可得长夜福利安乐饶益

时。长寿童子言。我于一切诸行当作无常想．无常苦想．苦无我想．观食想．一切世间不可乐想．死想。常现在前

佛告童子。汝今自记斯陀含果

长寿童子白佛言。世尊。唯愿世尊住我舍食。尔时世尊默然而许

长寿童子即办种种净美饮食。恭敬供养。世尊食已。复为童子种种说法。示教照喜已。从坐起而去

