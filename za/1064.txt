

如是我闻

一时。佛住王舍城迦兰陀竹园

尔时。提婆达多有利养起。摩竭陀王阿阇世毗提希子日日侍从五百乘车。来诣提婆达多所。日日持五百釜食。供养提婆达多。提婆达多将五百人别众受其供养

时。有众多比丘晨朝着衣持钵。入王舍城乞食。闻提婆达多有如是利养起。乃至五百人别众受其供养。乞食已。还精舍。举衣钵。洗足毕。往诣佛所。稽首佛足。退坐一面。白佛言。世尊。我等晨朝着衣持钵。入王舍城乞食。闻提婆达多有如是利养起。乃至五百人别众受其供养

佛告诸比丘。汝等莫称是提婆达多所得利养。所以者何。彼提婆达多别受利养。今则自坏。他世亦坏。譬如芭蕉．竹．芦。生果即死。来年亦坏。提婆达多亦复如是。受其利养。今世则坏。他世亦坏。譬如駏驉。受胎必死。提婆达多亦复如是。受诸利养。今世亦坏。他世亦坏。彼愚痴提婆达多随几时受其利养。当得长夜不饶益苦。是故。诸比丘。当如是学。我设有利养起。莫生染着。尔时。世尊即说偈言

芭蕉生果死　　竹芦实亦然
駏驉坐妊死　　士以贪自丧
常行非义行　　多知不免愚
善法日损减　　茎枯根亦伤

佛说此经已。诸比丘闻佛所说。欢喜奉行

