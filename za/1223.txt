

如是我闻

一时。佛住王舍城迦兰陀竹园

时。王舍城中有一士夫。贫穷辛苦。而住佛．法．僧。受持禁戒。多闻广学。力行惠施。正见成就。彼身坏命终。得生天上。生三十三天。有三事胜于余三十三天。何等为三。一者天寿。二者天色。三者天名称。诸三十三天见是天子三事特胜。天寿．天色．天名称胜

余诸天见已。往诣天帝释所。作如是言。憍尸迦当知。有一天子始生此天。于先诸天三事特胜。天寿．天色及天名称

时。天帝释告彼天子。诸仁者。我见此人于王舍城作一士夫。贫穷辛苦。于如来法．律得信向心。乃至正见成就。身坏命终。来生此天。于诸三十三天三事特胜。天寿．天色及天名称。时。天帝释即说偈言

正信于如来　　决定不倾动
受持真实戒　　圣戒无厌者
于佛心清净　　成就于正见
当知非贫苦　　不空而自活
故于佛法僧　　当生清净信
智慧力增明　　思念佛正教

佛说此经已。诸比丘闻佛所说。欢喜奉行

