

如是我闻

一时。佛住舍卫国只树给孤独园

时。有异比丘在拘萨罗人间。住一林中。唯好乐持戒。不能增长上进功德

时。彼林中止住天神作是念。此非比丘法。住于林中。唯乐持戒。不能增修上进功德。今我当作方便而发悟之。即说偈言

非一向持戒　　及修习多闻
独静禅三昧　　闲居修远离
比丘偏倚息　　终不得漏尽
平等正觉乐　　远非凡夫辈

时。彼比丘天神劝进已。专精思惟。断诸烦恼。得阿罗汉

