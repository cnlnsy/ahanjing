

如是我闻

一时。佛住舍卫国只树给孤独园

时。有天子容色绝妙。于后夜时来诣佛所。稽首佛足。退坐一面。其身光明遍照只树给孤独园

时。彼天子说偈问佛

云何得名称　　云何得大财
云何德流闻　　云何得善友

尔时。世尊说偈答言

持戒得名称　　布施得大财
真实德流闻　　恩惠得善友

时。彼天子复说偈言

久见婆罗门　　逮得般涅盘
一切怖已过　　永超世恩爱

时。彼天子闻佛所说。欢喜随喜。稽首佛足。即没不现

