

如是我闻

一时。佛住郁鞞罗处尼连禅河侧大菩提树下。初成佛道

天魔波旬作是念。此沙门瞿昙在郁鞞罗住处尼连禅河侧菩提树下。初成佛道。我今当往。为作留难。即自变身。作百种净．不净色。诣佛所

佛遥见波旬百种净．不净色。作是念。恶魔波旬作百种净．不净色。欲作娆乱。即说偈言

长夜生死中　　作净不净色
汝何为作此　　不度苦彼岸
若诸身口意　　不作留难者
魔所不能教　　不随魔自在
如是知恶魔　　于是自灭去

时。魔波旬作是念。沙门瞿昙已知我心。内怀忧戚。即没不现

