

如是我闻

一时。佛住舍卫国只树给孤独园

尔时。世尊告诸比丘。譬如田夫有三种作田。随时善作。何等为三。谓彼田夫随时耕磨。随时溉灌。随时下种。彼田夫随时耕磨．溉灌．下种已。不作是念。欲令今日生长。今日果实。今日成熟。若明日．后日也。诸比丘。然彼长者耕田．溉灌．下种已。不作是念。今日生长．果实．成熟。若明日．若复后日。而彼种子已入地中。则自随时生长。果实成熟。如是。比丘于此三学随时善学。谓善戒学．善意学．善慧学已。不作是念。欲令我今日得不起诸漏。心善解脱。若明日．若后日。不作是念。自然神力能令今日。若明日．后日。不起诸漏。心善解脱。彼已随时增上戒学．增上意学．增上慧学已。随彼时节。自得不起诸漏。心善解脱

譬如。比丘。伏鸡生卵。若十乃至十二。随时消息。冷暖爱护。彼伏鸡不作是念。我今日。若明日．后日。当以口啄。若以瓜刮。令其儿安隐得生。然其伏鸡善伏其子。爱护随时。其子自然安隐得生。如是。比丘善学三学。随其时节。自得不起诸漏。心善解脱

佛说此经已。诸比丘闻佛所说。欢喜奉行

