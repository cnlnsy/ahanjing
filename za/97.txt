

如是我闻

一时。佛住舍卫国只树给孤独园

尔时。世尊晨朝着衣持钵。入舍卫城乞食

时。有异婆罗门年耆根熟。摄杖持钵。家家乞食。彼婆罗门遥见世尊而作是念。沙门瞿昙摄杖持钵。家家乞食。我亦摄杖持钵。家家乞食。我与瞿昙俱是比丘

尔时。世尊说偈答曰

所谓比丘者　　非但以乞食
受持在家法　　是何名比丘
于功德过恶　　俱离修正行
其心无所畏　　是则名比丘

佛说是经已。彼婆罗门闻佛所说。欢喜随喜。作礼而去

