

如是我闻

一时。佛住舍卫国只树给孤独园

时。给孤独长者疾病命终。生兜率天。为兜率天子。作是念。我不应久住于此。当往见世尊。作是念已。如力士屈申臂顷。于兜率天没。现于佛前。稽首佛足。退坐一面。时。给孤独天子身放光明。遍照只树给孤独园

时。给孤独天子而说偈言

于此只桓林　　仙人僧住止
诸王亦住此　　增我欢喜心
深信净戒业　　智慧为胜寿
以此净众生　　非族姓财物
大智舍利弗　　正念常寂默
闲居修远离　　初建业良友

说此偈已。即没不现

尔时。世尊其夜过已。入于僧中。敷尼师坛。于众前坐。告诸比丘。今此夜中。有一天子。容色绝妙。来诣我所。稽首我足。退坐一面。而说偈言

于此只桓林　　仙人僧住止
诸王亦住此　　增我欢喜心
深信净戒业　　智慧为胜寿
以此净众生　　非族姓财物
大智舍利弗　　正念常寂默
闲居修远离　　初建业良友

尔时。尊者阿难白佛言。世尊。如我解世尊所说。给孤独长者生彼天上。来见世尊。然彼给孤独长者于尊者舍利弗极相敬重

佛告阿难。如是。如是。阿难。给孤独长者生彼天上。来见于我

尔时。世尊以尊者舍利弗故。而说偈言

一切世间智　　唯除于如来
比舍利弗智　　十六不及一
如舍利弗智　　天人悉同等
比于如来智　　十六不及一

佛说此经已。诸比丘闻佛所说。欢喜奉行

