

如是我闻

一时。佛住舍卫国只树给孤独园。前三月夏安居

时。有释氏难提闻佛于舍卫国只树给孤独园。前三月结夏安居。闻已。作是念。我当往彼。并复于彼造作供养众事。供给如来及比丘僧。即到彼。三月竟。时。众多比丘集于食堂。为世尊缝衣。而作是言。如来不久作衣竟。着衣持钵。人间游行

时。释氏难提闻众多比丘集于食堂。言。如来不久作衣竟。着衣持钵。人间游行。闻已。来诣佛所。稽首礼足。退住一面。白佛言。世尊。我今四体支解。四方易韵。先所受法。今悉迷忘。我闻世尊人间游行。我何时当复更见世尊及诸知识比丘

佛告释氏难提。若见如来．若不见。若见知识比丘．若不见。汝当随时修于六念。何等为六。当念如来．法．僧事．自所持戒．自所行施。及念诸天

佛说此经已。释氏难提闻佛所说。欢喜随喜。作礼而去

