

如是我闻

一时。佛住波罗奈国仙人住处鹿野苑中

尔时。世尊告诸比丘。我已解脱人天绳索。汝等亦复解脱人天绳索。汝等当行人间。多所过度。多所饶益。安乐人天。不须伴行。一一而去。我今亦往郁鞞罗住处人间游行

时。魔波旬作是念。沙门瞿昙住波罗奈仙人住处鹿野苑中。为诸声闻如是说法。我已解脱人天绳索。汝等亦能。汝等各别人间教化。乃至我亦当至郁鞞罗住处人间游行。我今当往。为作留难。即化作年少。住于佛前。而说偈言

不脱作脱想　　谓呼已解脱
为大缚所缚　　我今终不放

尔时。世尊作是念。恶魔波旬欲作娆乱。即说偈言

我已脱一切　　人天诸绳索
已知汝波旬　　即自消灭去

时。魔波旬作是念。沙门瞿昙已知我心。内怀忧戚。即没不现

