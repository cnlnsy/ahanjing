

如是我闻

一时。佛住波罗奈国仙人住处鹿野苑中

尔时。世尊告诸比丘。如小绵丸．小劫贝华丸。置四衢道头。四方风吹。则随风去向于一方。如是。若沙门．婆罗门于苦圣谛不如实知。于苦集圣谛．于苦灭圣谛．苦灭道迹圣谛不如实知。当知彼沙门．婆罗门常观他面。常随他说。以不如实知故。闻彼所说。趣说而受。当知此人不宿修习智慧故

譬如因陀罗柱。铜铁作之。于深入地中。四方猛风不能令动。如是。沙门．婆罗门于苦圣谛如实知。苦集圣谛．苦灭圣谛．苦灭道迹圣谛如实知者。当知是沙门．婆罗门不视他面。不随他语。是沙门．婆罗门智慧坚固。本随习故。不随他语。是故。比丘。于四圣谛当勤方便。起增上欲。精进修学

佛说是经已。诸比丘闻佛所说。欢喜奉行

