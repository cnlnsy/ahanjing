

如是我闻

一时。佛住舍卫国只树给孤独园

尔时。世尊告诸比丘。有二事断难持。何等为二。若俗人处非人处。于衣食．床卧．资生众具。持彼断者。是则难行。又。比丘非家出家。断除贪爱。持彼断者。亦甚难行

尔时。世尊即说偈言

世间有二事　　持断则难行
是真谛所说　　等正觉所知
在家财入出　　衣食等众具
世间贪爱乐　　持断者甚难
比丘已离俗　　信非家出家
灭除于贪爱　　持断亦难行

佛说此经已。诸比丘闻佛所说。欢喜奉行

