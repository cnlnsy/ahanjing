

如是我闻

一时。佛住舍卫国只树给孤独园

时。有天子容色绝妙。于后夜时来诣佛所。稽首佛足。退坐一面。其身光明遍照只树给孤独园

时。彼天子说偈问佛

车从何处起　　谁能转于车
车转至何所　　何故坏磨灭

尔时。世尊说偈答言

车从诸业起　　心识能于车
随因而转至　　因坏车则亡

时。彼天子复说偈言

久见婆罗门　　逮得般涅盘
一切怖已过　　永超世恩爱

于是。天子闻佛所说。欢喜随喜。稽首佛足。即没不现

