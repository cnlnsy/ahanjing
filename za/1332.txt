

如是我闻

一时。佛住舍卫国只树给孤独园

尔时。有异比丘在拘萨罗国人间。止住一林中。入昼正受。身体疲极。夜则睡眠

时。彼林中止住天神作是念。此非比丘法。于空林中入昼正受。夜着睡眠。我今当往觉悟之

尔时。天神往至比丘前。而说偈言

比丘汝起起　　何以着睡眠
睡眠有何利　　病时何不眠
利刺刺身时　　云何得睡眠
汝本舍非家　　出家之所欲
当如本所欲　　日夜求增进
莫得堕睡眠　　令心不自在
无常不恒欲　　迷醉于愚夫
余人悉被缚　　汝今已解脱
正信而出家　　何以着睡眠
已调伏贪欲　　其心得解脱
具足胜妙智　　出家何故眠
勤精进正受　　常修坚固力
专求般涅盘　　云何而睡眠
起明断无明　　灭尽诸有漏
调彼后边身　　云何着睡眠

时。彼天神说是偈时。彼比丘闻其所说。专精思惟。得阿罗汉

