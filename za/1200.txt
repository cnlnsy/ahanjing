

如是我闻

一时。佛住舍卫国只树给孤独园

时。有吉离舍瞿昙弥比丘尼。住舍卫国王园精舍比丘尼众中。晨朝着衣持钵。至舍卫城乞食。食已。还精舍。举衣钵。洗足毕。持尼师坛。着肩上。入安陀林。于一树下结跏趺坐。入昼正受

时。魔波旬作是念。今沙门瞿昙住舍卫国只树给孤独园。时。吉离舍瞿昙弥比丘尼住舍卫国王园精舍比丘尼众中。晨朝着衣持钵。入舍卫城乞食。食已。还精舍。举衣钵。洗足毕。持尼师坛。着肩上。入安陀林。于一树下结跏趺坐。入昼正受。我今当往。为作留难。即化作年少。容貌端正。往至吉离舍瞿昙弥比丘尼所。而说偈言

汝何丧其子　　涕泣忧愁貌
独坐于树下　　何求于男子

时。吉离舍瞿昙弥比丘尼作是念。为谁恐怖我。为人。为非人。为奸狡者。如是思惟。生决定智。恶魔波旬来娆我耳。即说偈言

无边际诸子　　一切皆亡失
此则男子边　　已度男子表
不恼不忧愁　　佛教作已作
一切离爱苦　　舍一切闇冥
已灭尽作证　　安隐尽诸漏
已知汝弊魔　　于此自灭去

时。魔波旬作是念。吉离舍瞿昙弥比丘尼已知我心。愁忧苦恼。即没不现

