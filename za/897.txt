

如是我闻

一时。佛住王舍城迦兰陀竹园

时。尊者罗睺罗来诣佛所。稽首礼足。退坐一面。白佛言。世尊。云何知．云何见。我此识身及外境界一切相不忆念。于其中间尽诸有漏

佛告罗睺罗。有内六入处。何等为六。谓眼入处。耳．鼻．舌．身．意入处。此等诸法。正智观察。尽诸有漏。正智心善解脱。是名阿罗汉。尽诸有漏。所作已作。已舍重担。逮得己利。尽诸有结。正智心得解脱

佛说此经已。诸比丘闻佛所说。欢喜奉行

如内六入处。如是外六入处。乃至五阴亦如是说

