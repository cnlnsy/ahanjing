

如是我闻

一时。佛住舍卫国只树给孤独园

尔时。世尊告诸比丘。有四力。何等为四。谓信力．精进力．念力．慧力。复次四力。信力．念力．定力．慧力。复次四力。觉力．精进力．无罪力．摄力

此诸经如上三力说。差别者。何等为觉力。于善．不善法如实知。有罪．无罪。习近．不习近。卑法．胜法。黑法．白法。有分别法．无分别法。缘起法．非缘起法如实知。是名觉力。何等为精进力。谓四正断。如前广说。何等为无罪力。谓无罪身．口．意。是名无罪力。何等为摄力。谓四摄事。惠施．爱语．行利．同利

佛说此经已。诸比丘闻佛所说。欢喜奉行

