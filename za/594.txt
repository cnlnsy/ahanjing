

如是我闻

一时。佛住旷野精舍

时。有旷野长者疾病命终。生无热天。生彼天已。即作是念。我今不应久于此住不见世尊。作是念已。如力士屈申臂顷。从无热天没。现于佛前

时。彼天子天身委地。不能自立。犹如酥油委地。不能自立。如是。彼天子天身细软。不自持立

尔时。世尊告彼天子。汝当变化作此粗身。而立于地

时。彼天子即自化形。作此粗身。而立于地。于是。天子前礼佛足。退坐一面

尔时。世尊告手天子。汝手天子。本于此间为人身时。所受经法。今故忆念不悉忘耶

手天子白佛言。世尊。本所受持。今悉不忘。本人间时。有所闻法。不尽得者。今亦忆念。如世尊善说。世尊说言。若人安乐处。能忆持法。非为苦处。此说真实。如世尊在阎浮提。种种杂类。四众围绕。而为说法。彼诸四众闻佛所说。皆悉奉行。我亦如是。于无热天上。为诸天人大会说法。彼诸天众悉受修学

佛告手天子。汝于此人间时。于几法无厌足故。而得生彼无热天中

手天子白佛。世尊。我于三法无厌足故。身坏命终。生无热天。何等三法。我于见佛无厌故。身坏命终生无热天。我于佛法无厌足故。生无热天。供养众僧无厌足故。身坏命终。生无热天。时。手天子即说偈言

见佛无厌足　　闻法亦无厌
供养于众僧　　亦未曾知足
受持贤圣法　　调伏悭着垢
三法不知足　　故生无热天

时。手天子闻佛所说。欢喜随喜。即没不现

