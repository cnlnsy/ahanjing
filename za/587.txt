

如是我闻

一时。佛住舍卫国只树给孤独园

时。有一天子。容色绝妙。于后夜时来诣佛所。稽首佛足。身诸光明遍照只树给孤独园

时。彼天子而说偈言

天女众围绕　　如毗舍脂众
痴惑丛林中　　何由而得出

尔时。世尊说偈答言

正直平等道　　离恐怖之方
乘寂默之车　　法想为密覆
惭愧为长縻　　正念为羁络
智慧善御士　　正见为前导
如是之妙乘　　男女之所乘
出生死丛林　　逮得安乐处

时。彼天子复说偈言

久见婆罗门　　逮得般涅盘
一切怖已过　　永超世恩爱

时。彼天子闻佛所说。欢喜随喜。稽首佛足。即没不现

