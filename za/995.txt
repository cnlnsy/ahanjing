

如是我闻

一时。佛住舍卫国只树给孤独园

时。有一天子。容色绝妙。于后夜时来诣佛所。稽首佛足。退坐一面。身诸光明遍照只树给孤独园

时。彼天子而说偈问佛

阿练若比丘　　住于空闲处
寂静修梵行　　于一坐而食
以何因缘故　　颜色特鲜明

尔时。世尊说偈答言

于过去无忧　　未来不欣乐
现在随所得　　正智系念持
饭食系念故　　颜色常鲜泽
未来心驰想　　过去追忧悔
愚痴火自煎　　如雹断生草

时。彼天子复说偈言

久见婆罗门　　逮得般涅盘
一切怖已过　　永超世恩爱

时。彼天子闻佛所说。欢喜随喜。稽首佛足。即没不现

