

如是我闻

一时。佛住舍卫国只树给孤独园

尔时。世尊告诸比丘。有四正断。何等为四。一者断断。二者律仪断。三者随护断。四者修断。云何断断。若比丘已起恶不善法断。生欲．方便．精勤．摄受。未起恶不善法不起。生欲．方便．精勤．摄受。未生善法令起．生欲．方便．精勤．摄受。已生善法增益修习。生欲．方便．精勤．摄受。是名断断。云何律仪断。若比丘善护眼根。隐密．调伏．进向。如是耳．鼻．舌．身．意根善护．隐密．调伏．进向。是名律仪断。云何随护断。若比丘于彼彼真实三昧相善守护持。所谓青瘀相．胀相．脓相．坏相．食不尽相。修习守护。不令退没。是名随护断。云何修断。若比丘修四念处等。是名修断

尔时。世尊即说偈言

断断律仪断　　随护修习断
此四种正断　　正觉之所说
比丘勤方便　　得尽于诸漏

佛说此经已。诸比丘闻佛所说。欢喜奉行

如四念处。如是四正断．四如意足．五根．五力．七觉支．八道支．四道．四法句．正观修习亦如是说

