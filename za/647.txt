

如是我闻

一时。佛住舍卫国只树给孤独园

尔时。世尊告诸比丘。有五根。何等为五。谓信根．精进根．念根．定根．慧根

何等为信根。若比丘于如来所起净信心。根本坚固。余沙门．婆罗门．诸天．魔．梵．沙门．婆罗门。及余世间。无能沮坏其心者。是名信根

何等为精进根。已生恶不善法令断。生欲．方便．摄心．增进。未生恶不善法不起。生欲．方便．摄心．增进。未生善法令起。生欲．方便．摄心．增进。已生善法住不忘。修习增广。生欲．方便．摄心．增进。是名精进根

何等为念根。若比丘内身身观住。殷勤方便。正念正智。调伏世间贪忧。外身．内外身。受．心．法法观念住亦如是说。是名念根

何等为定根。若比丘离欲恶不善法。有觉有观。离生喜乐。乃至第四禅具足住。是名定根

何等为慧根。若比丘苦圣谛如实知。苦集圣谛．苦灭圣谛．苦灭道迹圣谛如实知。是名慧根

佛说此经已。诸比丘闻佛所说。欢喜奉行

