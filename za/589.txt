

如是我闻

一时。佛住舍卫国只树给孤独园

时。有一天子。容色绝妙。于后夜时来诣佛所。稽首佛足。退坐一面。身诸光明遍照只树给孤独园

时。彼天子说偈问佛

赖吒盘提国　　有诸商贾客
大富足财宝　　各各竞求富
方便欲财利　　犹如然炽火
如是竞胜心　　欲贪常驰骋
云何当断贪　　息世间勤求

尔时。世尊说偈答言

舍俗出非家　　妻子及财宝
贪恚痴离欲　　罗汉尽诸漏
正智心解脱　　爱尽息方便

时。彼天子复说偈言

久见婆罗门　　逮得般涅盘
一切怖已过　　永超世恩爱

时。彼天子闻佛所说。欢喜随喜。稽首佛足。即没不现

