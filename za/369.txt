

如是我闻

一时。佛住舍卫国只树给孤独园

尔时。世尊告诸比丘。昔者毗婆尸佛未成正觉时。住菩提所。不久成佛。诣菩提树下。敷草为座。结跏趺坐。端坐正念。一坐七日。于十二缘起逆顺观察。所谓此有故彼有。此起故彼起。缘无明行。乃至缘生有老死。及纯大苦聚集。纯大苦聚灭。彼毗婆尸佛正坐七日已。从三昧觉。说此偈言

如此诸法生　　梵志勤思禅
永离诸疑惑　　知因缘生法
若知因生苦　　知诸受灭尽
知因缘法尽　　则知有漏尽
如此诸法生　　梵志勤思禅
永离诸疑惑　　知有因生苦
如此诸法生　　梵志勤思禅
永离诸疑惑　　知诸受灭尽
如此诸法生　　梵志勤思禅
永离诸疑惑　　知因缘法尽
如此诸法生　　梵志勤思禅
永离诸疑惑　　知尽诸有漏
如此诸法生　　梵志勤思禅
普照诸世间　　如日住虚空
破坏诸魔军　　觉诸结解脱

佛说此经已。诸比丘闻佛所说。欢喜奉行

如毗婆尸佛。如是尸弃佛．毗湿波浮佛．迦罗迦孙提佛．迦那迦牟尼佛．迦叶佛。亦如是说

