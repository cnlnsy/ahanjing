

如是我闻

一时。佛住舍卫国只树给孤独园

尔时。世尊告诸比丘。过去世时。有天帝释。天．阿修罗对阵欲战。释提桓因语三十三天众言。今日诸天与阿修罗军战。诸天得胜。阿修罗不如者。当生擒毗摩质多罗阿修罗王。以五系缚。将还天宫。毗摩质多罗阿修罗王告阿修罗众。今日诸天．阿修罗共战。若阿修罗胜。诸天不如者。当生擒释提桓因。以五系缚。将还阿修罗宫。当其战时。诸天得胜。阿修罗不如

时。彼诸天捉得毗摩质多罗阿修罗王。以五系缚。将还天宫。缚在帝释断法殿前门下。帝释从此门入出之时。毗摩质多罗阿修罗缚在门侧嗔恚骂詈

时。帝释御者见阿修罗王。身被五缚。在于门侧。帝释出入之时辄嗔恚骂詈。见已即便说偈。白帝释言

释今为畏彼　　为力不足耶
能忍阿修罗　　面前而骂辱

释即答言

不以畏故忍　　亦非力不足
何有黠慧人　　而与愚夫对

御者复白言

若但行忍者　　于事则有阙
愚痴者当言　　畏怖故行忍
是故当苦治　　以智制愚痴

帝释答言

我常观察彼　　制彼愚夫者
见愚者嗔盛　　智以静默伏
非力而为力　　是彼愚痴力
愚痴违远法　　于道则无有
若使有大力　　能忍于劣者
是则为上忍　　无力何有忍
于他极骂辱　　大力者能忍
是则为上忍　　无力何所忍
于己及他人　　善护大恐怖
知彼嗔恚盛　　还自守静默
于二义俱备　　自利亦利他
谓言愚夫者　　以不见法故
愚夫谓胜忍　　重增其恶口
未知忍彼骂　　于彼常得胜
于胜己行忍　　是名恐怖忍
于等者行忍　　是名忍诤忍
于劣者行忍　　是则为上忍

佛告诸比丘。释提桓因于三十三天为自在王。常行忍辱。赞叹于忍。汝等比丘正信．非家．出家学道。亦应如是行忍。赞叹于忍。应当学

佛说经已。诸比丘闻佛所说。欢喜奉行

