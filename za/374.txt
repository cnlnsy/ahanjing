

如是我闻

一时。佛住舍卫国只树给孤独园

尔时。世尊告诸比丘。有四食资益众生。令得住世摄受长养。何等为四。一者抟食。二者触食。三意思食。四者识食

若比丘于此四食有喜有贪。则识住增长。识住增长故。入于名色。入名色故。诸行增长。行增长故。当来有增长。当来有增长故。生．老．病．死．忧．悲．恼苦集。如是纯大苦聚集

若于四食无贪无喜。无贪无喜故。识不住．不增长。识不住．不增长故。不入名色。不入名色故。行不增长。行不增长故。当来有不生不长。当来有不生长故。于未来世生．老．病．死．忧．悲．恼苦不起。如是纯大苦聚灭

佛说此经已。诸比丘闻佛所说。欢喜奉行

