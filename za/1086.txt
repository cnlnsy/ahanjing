

如是我闻

一时。佛住王舍城迦兰陀竹园

尔时。世尊夜起经行。至于后夜。洗足入室。敛身正坐。专心系念

时。魔波旬作是念。今沙门瞿昙于王舍城迦兰陀竹园。夜起经行。于后夜时。洗足入室。正身端坐。系念禅思。我今当往。为作娆乱。即化作年少。住于佛前。而说偈言

我心于空中　　执长绳罥下
政欲缚沙门　　不令汝得脱

尔时。世尊作是念。恶魔波旬欲作娆乱。即说偈言

我说于世间　　五欲意第六
于彼永已离　　一切苦已断
我已离彼欲　　心意识亦灭
波旬我知汝　　速于此灭去

时。魔波旬作是念。沙门已知我心。惭愧忧戚。即没不现

