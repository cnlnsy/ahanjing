

如是我闻

一时。佛住波罗奈仙人住处鹿野苑中

尔时。世尊告诸比丘。世间言美色。世间美色者。能令多人集聚观看者不

诸比丘白佛。如是。世尊

佛告比丘。若世间美色。世间美色者。又能种种歌舞伎乐。复极令多众聚集看不

比丘白佛。如是。世尊

佛告比丘。若有世间美色。世间美色者。在于一处。作种种歌舞伎乐戏笑。复有大众云集一处。若有士夫不愚不痴。乐乐背苦。贪生畏死。有人语言。士夫。汝当持满油钵。于世间美色者所及大众中过。使一能杀人者。拔刀随汝。若失一渧油者。辄当斩汝命。云何。比丘。彼持油钵士夫能不念油钵。不念杀人者。观彼伎女及大众不

比丘白佛。不也。世尊。所以者何。世尊。彼士夫自见其后有拔刀者。常作是念。我若落油一渧。彼拔刀者当截我头。唯一其心。系念油钵。于世间美色及大众中徐步而过。不敢顾眄

如是。比丘。若有沙门．婆罗门正身自重。一其心念。不顾声色。善摄一切心法。住身念处者。则是我弟子。随我教者。云何为比丘正身自重。一其心念。不顾声色。摄持一切心法。住身念处。如是。比丘。身身观念。精勤方便。正智正念。调伏世间贪忧。受．心．法法观念住亦复如是。是名比丘正身自重。一其心念。不顾声色。善摄心法。住四念处

尔时。世尊即说偈言

专心正念　　护持油钵
自心随护　　未曾至方
甚难得过　　胜妙微细
诸佛所说　　言教利剑
当一其心　　专精护持
非彼凡人　　放逸之事
能入如是　　不放逸教

佛说此经已。诸比丘闻佛所说。欢喜奉行

