

如是我闻

一时。佛住王舍城迦兰陀竹园

时。尊者阿那律陀于摩竭提国人间游行。到毕陵伽鬼子母住处宿。时。尊者阿那律陀夜后分时。端身正坐。诵忧陀那．波罗延那．见真谛．诸上座所说偈．比丘尼所说偈．尸路偈．义品．牟尼偈．修多罗。悉皆广诵

尔时。毕陵伽鬼子夜啼。毕陵伽鬼子母为其子说偈呵止言

毕陵伽鬼子　　汝今莫得啼
当听彼比丘　　诵习法句偈
若知法句者　　能自护持戒
远离于杀生　　实言不妄语
能自舍非义　　解脱鬼神道

毕陵伽鬼子母说是偈时。毕陵伽鬼子啼声即止

