

如是我闻

一时。佛住迦毗罗卫国尼拘律园中

尔时。释氏摩诃男来诣佛所。稽首礼足。退坐一面。白佛言。世尊。若比丘在于学地。求所未得。上升进道。安隐涅盘。世尊。彼当云何修习。多修习住。于此法．律得诸漏尽。无漏心解脱．慧解脱。现法自知作证。我生已尽。梵行已立。所作已作。自知不受后有

佛告摩诃男。若比丘在于学地。求所未得。上升进道。安隐涅盘。彼于尔时。当修六念。乃至进得涅盘。譬如饥人。身体羸瘦。得美味食。身体肥泽。如是。比丘住在学地。求所未得。上升进道。安隐涅盘。修六随念。乃至疾得安隐涅盘

何等六念。谓圣弟子念如来事。如来．应．等正觉．明行足．善逝．世间解．无上士．调御丈夫．天人师．佛．世尊。圣弟子如是念时。不起贪欲缠。不起嗔恚．愚痴心。其心正直。得如来义。得如来正法。于如来正法．于如来所得随喜心。随喜心已。欢悦。欢悦已。身猗息。身猗息已。觉受乐。觉受乐已。其心定。心定已。彼圣弟子于凶崄众生中。无诸挂阂。入法流水。乃至涅盘

复次。圣弟子念于法事。世尊法．律。现法能离生死炽然。不待时节。通达现法。缘自觉知。圣弟子如是念法者。不起贪欲．嗔恚．愚痴。乃至念法所熏。升进涅盘

复次。圣弟子念于僧事。世尊弟子善向．正向．直向．诚向。行随顺法。有向须陀洹．得须陀洹。向斯陀含．得斯陀含。向阿那含．得阿那含。向阿罗汉．得阿罗汉。此是四双八辈贤圣。是名世尊弟子僧。净戒具足．三昧具足．智慧具足．解脱具足．解脱知见具足。所应奉迎。承事供养。为良福田。圣弟子如是念僧事时。不起贪欲．嗔恚．愚痴。乃至念僧所熏。升进涅盘

复次。圣弟子自念净戒。不坏戒．不缺戒．不污戒．不杂戒．不他取戒．善护戒．明者称誉戒．智者不厌戒。圣弟子如是念戒时。不起贪欲．嗔恚．愚痴。乃至念戒所熏。升进涅盘

复次。圣弟子自念施事。我得善利。于悭垢众生中而得离悭垢处。于非家行解脱施。常自手施。乐行舍法。具足等施。圣弟子如是念施时。不起贪欲．嗔恚．愚痴。乃至念施所熏。升进涅盘

复次。圣弟子念诸天事。有四大天王．三十三天．焰摩天．兜率陀天．化乐天．他化自在天。若有正信心者。于此命终。生彼诸天。我亦当行此正信。彼得净戒．施．闻．舍．慧。于此命终。生彼诸天。我今亦当行此戒．施．闻．慧。圣弟子如是念天事者。不起贪欲．嗔恚．愚痴。其心正直。缘彼诸天。彼圣弟子如是直心者。得深法利．得深义利．得彼诸天饶益随喜。随喜已。生欣悦。欣悦已。身猗息。身猗息已。觉受乐。觉受乐已。得心定。心定已。彼圣弟子处凶崄众生中。无诸挂阂。入法水流。念天所熏故。升进涅盘

摩诃男。若比丘住于学地。欲求上升安乐涅盘。如是多修习。疾得涅盘者。于正法．律速尽诸漏。无漏心解脱．慧解脱。现法自知作证。我生已尽。梵行已立。所作已作。自知不受后有

时。释氏摩诃男闻佛所说。欢喜随喜。从坐起。作礼而去

