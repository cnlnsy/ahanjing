

如是我闻

一时。佛住舍卫国只树给孤独园

尔时。世尊告诸比丘。向邪者违于法。不乐于法。向正者乐于法。不违于法。何等为向邪者违于法。不乐于法。谓邪见人身业如所见。口业如所见。若思．若欲．若愿．若为。彼皆随顺。一切得不爱果。不念．不可意果。所以者何。以见恶故。谓邪见。邪见者。起邪志．邪语．邪业．邪命．邪方便．邪念．邪定。是向邪者违于法。不乐于法

何等为向正者乐于法。不违于法。谓正见人若身业随所见。若口业．若思．若欲．若愿．若为。悉皆随顺。得可爱．可念．可意果。所以者何。以见正故。谓正见。正见者。能起正志．正语．正业．正命．正方便．正念．正定。是名向正者乐于法。不违于法

佛说是经已。诸比丘闻佛所说。欢喜奉行

