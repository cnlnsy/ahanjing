

如是我闻

一时。佛住王舍城毗婆罗山七叶树林石室中

时。有尊者瞿低迦。住王舍城仙人山侧黑石室中。独一思惟。不放逸行。修自饶益。时受意解脱身作证。数数退转。一．二．三．四．五．六反退。还复得。时受意解脱身作证。寻复退转

彼尊者瞿低迦作是念。我独一静处思惟。不放逸行。精勤修习。以自饶益。时受意解脱身作证。而复数数退转。乃至六反。犹复退转。我今当以刀自杀。莫令第七退转

时。魔波旬作是念。沙门瞿昙住王舍城毗婆罗山侧七叶树林石窟中。有弟子瞿低迦住王舍城仙人山侧黑石室中。独一静处。专精思惟。得时受意解脱身作证。六反退转。而复还得。彼作是念。我已六反退。而复还得。莫令我第七退转。我宁以刀自杀。莫令第七退转。若彼比丘以刀自杀者。莫令自杀。出我境界去。我今当往告彼大师

尔时。波旬执琉璃柄琵琶。诣世尊所。鼓弦说偈

大智大方便　　自在大神力
得炽然弟子　　而今欲取死
大牟尼当制　　勿令其自杀
何闻佛世尊　　正法律声闻
学其所不得　　而取于命终

时。魔说此偈已。世尊说偈答言

波旬放逸种　　以自事故来
坚固具足士　　常住妙禅定
昼夜勤精进　　不顾于性命
见三有可畏　　断除彼爱欲
已摧伏魔军　　瞿低般涅盘
波旬心忧恼　　琵琶落于地
内怀忧戚已　　即没而不现

尔时。世尊告诸比丘。汝等当来。共至仙人山侧黑石室所。观瞿低迦比丘以刀自杀

尔时。世尊与众多比丘往至仙人山侧黑石室中。见瞿低迦比丘杀身在地。告诸比丘。汝等见此瞿低迦比丘杀身在地不

诸比丘白佛。唯然。已见。世尊

佛告比丘。汝等见瞿低迦比丘周匝绕身黑闇烟起。充满四方不

比丘白佛。已见。世尊

佛告比丘。此是恶魔波旬于瞿低迦善男子身侧。周匝求其识神。然比丘瞿低迦以不住心。执刀自杀

尔时。世尊为瞿低迦比丘受第一记

尔时。波旬而说偈言

上下及诸方　　遍求彼识神
都不见其处　　瞿低何所之

尔时。世尊复说偈言

如是坚固士　　一切无所求
拔恩爱根本　　瞿低般涅盘

佛说此经已。诸比丘闻佛所说。欢喜奉行

