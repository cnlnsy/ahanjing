

如是我闻

一时。佛住舍卫国只树给孤独园

尔时。世尊告诸比丘。世有三法。不可喜．不可爱．不可念。何等为三。谓老．病．死。此三法不可喜．不可爱．不可念。世间若无此三法不可喜．不可爱．不可念者。无有如来．应．等正觉出于世间。世间亦不知有如来说法教诫．教授。以世间有此三法不可喜．不可爱．不可念故。如来．应．等正觉出于世间。世间知有如来说法教诫．教授

诸比丘白佛。有道有迹。断此三法不可喜．不可爱．不可念者不

佛告比丘。有道有迹。修习多修习。断此三法不可喜．不可爱．不可念。何等为道。何等为迹。修习多修习。断此三法不可喜．不可爱．不可念。谓八圣道。正见．正志．正语．正业．正命．正方便．正念．正定

佛说此经已。诸比丘闻佛所说。欢喜奉行

