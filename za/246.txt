

如是我闻

一时。佛住王舍城耆阇崛山

尔时。世尊晨朝着衣持钵。入王舍城乞食

尔时。天魔波旬作是念。沙门瞿昙晨朝着衣持钵。入王舍城乞食。我今当往乱其道意

时。魔波旬化作御车象类。执杖觅牛。着弊衣。蓬头乱发。手脚剥裂。手执牛杖。至世尊前问言。瞿昙。见我牛不

世尊作是念。此是恶魔。欲来乱我。即告魔言。恶魔。何处有牛。何用牛为

魔作是念。沙门瞿昙知我是魔。而白佛言。瞿昙。眼触入处。是我所乘。耳．鼻．舌．身．意触入处。是我所乘

复问。瞿昙。欲何所之

佛告恶魔。汝有眼触入处。耳．鼻．舌．身．意触入处。若彼无眼触入处。无耳．鼻．舌．身．意触入处。汝所不到。我往到彼

尔时。天魔波旬即说偈言

若常有我者　　彼悉是我所
一切悉属我　　瞿昙何所之

尔时。世尊说偈答言

若言有我者　　彼说我则非
是故知波旬　　即自堕负处

魔复说偈言

若说言知道　　安隐向涅盘
汝自独游往　　何烦教他为

世尊复说偈答言

若有离魔者　　问度彼岸道
为彼平等说　　真实永无余
时习不放逸　　永离魔自在

魔复说偈言

有石似段肉　　饿乌来欲食
彼作软美想　　欲以补饥虚
竟不得其味　　折觜而腾虚
我今犹如乌　　瞿昙如石生
不入愧而去　　犹乌陵虚逝
内心怀愁毒　　即彼没不现

