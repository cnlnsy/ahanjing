

如是我闻

一时。佛在拘萨罗人间游行。于一夜时。住止娑罗林中

时。有一婆罗门。去娑罗林不远。营作田业。晨朝起作。至娑罗林中。遥见世尊坐一树下。仪容端正。诸根清净。其心寂定。具足成就第一止观。其身金色。光明彻照。见已。往诣其所。白言。瞿昙。我近在此经营事业。故乐此林。瞿昙于此有何事业。乐此林中。复说偈言

比丘于此林　　为何事业故
独一守空闲　　乐于此林中

尔时。世尊说偈答曰

无事于此林　　林根久已断
于林离林脱　　禅思不乐断

时。彼婆罗门闻佛所说。欢喜随喜随喜。作礼而去

