

如是我闻

一时。佛住巴连弗邑。尔时。尊者优波摩．尊者阿提目多住巴连弗邑鸡林精舍

尔时。尊者阿提目多晡时从禅觉。诣尊者优波摩所。共相问讯慰劳已。退坐一面。问尊者优波摩。尊者。能知七觉分方便。如是乐住正受。如是苦住正受

优波摩答言。尊者阿提目多。比丘善知方便修七觉分。如是乐住正受。如是苦住正受

复问。云何比丘善知方便修七觉分

优波摩答言。比丘方便修念觉分时知思惟。彼心不善解脱。不害睡眠。不善调伏掉悔。不害睡眠。如我念觉处法思惟。精进方便。不得平等。如是择法．精进．喜．猗．定．舍觉分。亦如是说。若比丘念觉分方便时先思惟。心善解脱。正害睡眠。调伏掉悔。如我于此念觉处法思惟已。不勤方便。而得平等。如是。阿提目多。比丘知方便修七觉分。如是乐住正受。如是不乐住正受

时。二正士共论义已。各从座起而去

