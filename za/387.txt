

如是我闻

一时。佛住波罗奈仙人住处鹿野苑中

尔时。世尊告诸比丘。有四圣谛。何等为四。谓苦圣谛．苦集圣谛．苦灭圣谛．苦灭道迹圣谛。若比丘于苦圣谛已知．已解。于苦集圣谛已知．已断。于苦灭圣谛已知．已证。于苦灭道迹圣谛已知．已修。如是比丘无有关键。平治城堑。度诸峻难。名为贤圣。建立圣幢。诸比丘。云何无有关键。谓五下分结已离．已知。是名离关键。云何平治城堑。无明谓之深堑。彼得断知。是名平治城堑。云何度诸崄难。谓无际生死。究竟苦边。是名度诸崄难。云何解脱结缚。谓爱已断．已知。云何建立圣幢。谓我慢已断．已知。是名建立圣幢

佛说此经已。诸比丘闻佛所说。欢喜奉行

