

如是我闻

一时。佛住舍卫国只树给孤独园

时。有异比丘在拘萨罗人间。住一林中。得阿罗汉。诸漏已尽。所作已作。已舍重担。断诸有结。正智心善解脱

时。有一女人于夜闇中。天时微雨。电光睒照。于林中过。欲诣他男子。倒深泥中。环钏断坏。华璎散落。时。彼女人而说偈言

头发悉散解　　花璎落深泥
镮钏悉破坏　　丈夫何所着

时。彼比丘作是念。女人尚能说偈。我岂不能说偈答之

烦恼悉断坏　　度生死淤泥
着缠悉散落　　十方尊见我

时。彼比丘说偈已。即默然而住

