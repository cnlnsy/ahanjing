

如是我闻

一时。佛住波罗奈国仙人住处鹿野苑中

尔时。世尊告诸比丘。若诸沙门．婆罗门于此苦圣谛不如实知。此苦集圣谛不如实知。此苦灭圣谛不如实知。此苦灭道迹圣谛不如实知。此非沙门之沙门。非婆罗门之婆罗门。彼亦不于沙门义．婆罗门义见法自知作证。我生已尽。梵行已立。所作已作。自知不受后有

若沙门．婆罗门于此苦圣谛如实知。此苦集圣谛如实知。此苦灭圣谛如实知。此苦灭道迹圣谛如实知。当知是沙门．婆罗门。沙门之沙门．婆罗门之婆罗门。于沙门义．婆罗门义见法自知作证。我生已尽。梵行已立。所作已作。自知不受后有。是故。比丘。于四圣谛无间等当起增上欲。精勤堪能。方便修学。何等为四。谓苦圣谛．苦集圣谛．苦灭圣谛．苦灭道迹圣谛

佛说此经已。诸比丘闻佛所说。欢喜奉行

