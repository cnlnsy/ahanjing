

如是我闻

一时。佛住舍卫国只树给孤独园

时。有迦摩天子。容色绝妙。于后夜时来诣佛所。稽首佛足。退坐一面。其身光明遍照只树给孤独园

时。彼迦摩天子说偈问佛

贪恚何所因　　不乐身毛竖
恐怖从何起　　觉想由何生
犹如鸠摩罗　　依倚于乳母

尔时。世尊说偈答言

爱生自身长　　如尼拘律树
处处随所着　　如榛绵丛林
若知彼因者　　发悟令开觉
度生死海流　　不复更受有

时。迦摩天子闻佛所说。欢喜随喜。稽首佛足。即没不现

