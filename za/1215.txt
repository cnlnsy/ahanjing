

如是我闻

一时。佛住舍卫国只树给孤独园

时。有一长者请佛及僧就其舍食。入其舍已。尊者婆耆舍直日住守。请其食分

时。有众多长者妇女从聚落出。往诣精舍。时。尊者婆耆舍见年少女人容色端正。贪欲心起

时。尊者婆耆舍作是念。我今不利。不得利。得苦不得乐。见他女人容色端正。贪欲心生。我今当说厌离偈。念已。而说偈言

我已得出离　　非家而出家
贪欲随逐我　　如牛念他苗
当如大将子　　大力执强弓
能破彼重阵　　一人摧伏千
今于日种胤　　面前闻所说
正趣涅盘道　　决定心乐住
如是不放逸　　寂灭正受住
无能于我心　　幻惑欺诳者
决定善观察　　安住于正法
正使无量数　　欲来欺惑我
如是等恶魔　　莫能见于我

时。尊者婆耆舍说是偈已。心得安住

