

如是我闻

一时。佛住舍卫国只树给孤独园

时。有栴檀天子。容色绝妙。于后夜时来诣佛所。稽首佛足。退坐一面。其身光明遍照只树给孤独园

时。彼栴檀天子说偈问佛

闻瞿昙大智　　无障碍知见
何所住何学　　不遭他世恶

尔时。世尊说偈答曰

摄持身口意　　不造三恶法
处在于居家　　广集于群宾
信惠财法施　　以法立一切
住彼学彼法　　则无他世畏

佛说是经已。栴檀天子闻佛所说。欢喜随喜。稽首佛足。即没不现

