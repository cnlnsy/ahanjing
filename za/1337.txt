

如是我闻

一时。佛住舍卫国只树给孤独园

时。有比丘在拘萨罗人间。林中止住。勤诵经．勤讲说。精勤思惟。得阿罗汉果。证已。不复精勤诵说

时。有天神。止彼林中者。而说偈言

比丘汝先时　　昼夜勤诵习
常为诸比丘　　共论决定义
汝今于法句　　寂然无所说
不与诸比丘　　共论决定义

时。彼比丘说偈答言

本未应离欲　　心常乐法句
既离欲相应　　诵说事已毕
先知道已备　　用闻见道为
世间诸闻见　　无知悉放舍

时。彼天神闻比丘所说。欢喜随喜。即没不现

