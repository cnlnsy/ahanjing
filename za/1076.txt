

如是我闻

一时。佛住王舍城迦兰陀竹园

尔时。尊者陀骠摩罗子诣佛所。稽首佛足。退住一面。白佛言。世尊。我愿于佛前取般涅盘

世尊默然。如是三启。佛告陀骠摩罗子。此有为诸行。法应如是

尔时。尊者陀骠摩罗子即于佛前。入于三昧。如其正受。向于东方。升虚空行。现四威仪。行．住．坐．卧。入火三昧。身下出火。举身洞然。光焰四布。青．黄．赤．白．颇梨红色。身下出火。还烧其身。身上出水。以洒其身。或身上出火。下烧其身。身下出水。上洒其身。周向十方。种种现化已。即于空中。内身出火。还自焚其身。取无余涅盘。消尽寂灭。令无遗尘。譬如空中然灯。油炷俱尽。陀骠摩罗子空中涅盘。身心俱尽。亦复如是。尔时。世尊即说偈言

譬如烧铁丸　　其焰洞炽然
热势渐息灭　　莫知其所归
如是等解脱　　度烦恼淤泥
诸流永已断　　莫知其所之
逮得不动迹　　入无余涅盘

佛说此经已。诸比丘闻佛所说。欢喜奉行

