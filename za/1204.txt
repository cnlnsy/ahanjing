

如是我闻

一时。佛住舍卫国只树给孤独园

时。有毗阇耶比丘尼。住舍卫国王园比丘尼众中。晨朝着衣持钵。入舍卫城乞食。食已。还精舍。举衣钵。洗足毕。持尼师坛。着肩上。入安陀林。坐一树下。入昼正受

时。魔波旬作是念。此沙门瞿昙住舍卫国只树给孤独园。弟子毗阇耶比丘尼住舍卫国王园比丘尼众中。晨朝着衣持钵。入舍卫城乞食。食已。还精舍。举衣钵。洗足毕。持尼师坛。着肩上。入安陀林。坐一树下。入昼正受。我今当往。为作留难。即化作年少。容貌端正。往至其前而说偈言

汝今年幼少　　我亦是年少
当共于此处　　作五种音乐
而共相娱乐　　用是禅思为

时。毗阇耶比丘尼作是念。此何等人。欲恐怖我。为是人耶。为非人耶。为奸狡人耶。如是思惟已。即得知觉。是魔波旬欲作娆乱。即说偈言

歌舞作众伎　　种种相娱乐
今悉已惠汝　　非我之所须
若寂灭正受　　及天人五欲
一切持相与　　亦非我所须
舍一切喜欢　　离一切闇冥
寂灭以作证　　安住诸漏尽
已知汝恶魔　　当自消灭去

时。魔波旬作是念。是毗阇耶比丘尼已知我心。内怀忧戚。即没不现

