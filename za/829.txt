

如是我闻

一时。佛住跋耆聚落。尊者跋耆子侍佛左右

尔时。尊者跋耆子诣佛所。稽首礼足。退住一面。白佛言。世尊。佛说过二百五十戒。令族姓子随次半月来说波罗提木叉修多罗。令诸族姓子随欲而学。然今。世尊。我不堪能随学而学

佛告跋耆子。汝堪能随时学三学不

跋耆子白佛言。堪能。世尊

佛告跋耆子。汝当随时增上戒学．增上意学．增上慧学。随时精勤增上戒学．增上意学．增上慧学已。不久当得尽诸有漏。无漏心解脱．慧解脱。现法自知作证。我生已尽。梵行已立。所作已作。自知不受后有

尔时。尊者跋耆子闻佛所说。欢喜随喜。作礼而去

尔时。尊者跋耆子受佛教诫．教授已。独一静处。专精思惟。如上说。乃至心善解脱。得阿罗汉

