

如是我闻

一时。佛住舍卫国只树给孤独园

时。有异比丘在拘萨罗人间。住一林中

时。有沙弥而说偈言

云何名为常　　乞食则为常
云何为无常　　僧食为无常
云何名为直　　唯因陀罗幢
云何名为曲　　曲者唯见钩

时。彼比丘作是念。此沙弥能说斯偈。我今何不说偈而答。即说偈言

云何名为常　　常者唯涅盘
云何为无常　　谓诸有为法
云何名为直　　谓圣八正道
云何名为曲　　曲者唯恶径

时。彼比丘说此偈已。默然而住

