

如是我闻

一时。佛住王舍城迦兰陀竹园。尔时。尊者舍利弗．尊者摩诃拘絺罗在耆阇崛山

时。摩诃拘絺罗晡时从禅起。诣舍利弗所。共相问讯。相娱悦已。却坐一面

时。摩诃拘絺罗语舍利弗。欲有所问。仁者宁有闲暇见答以不

舍利弗言。仁者且问。知者当答

时。摩诃拘絺罗语舍利弗言。所谓无明。无明者为何谓耶。谁有此无明

舍利弗言。不知。是无明

不知何等

谓色不如实知。色集．色灭．色味．色患．色离不如实知。受．想．行．识。识集．识灭．识味．识患．识离不如实知。摩诃拘絺罗。于此五受阴不如实知．不如实见．不无间等．若闇．若愚。是名无明。成就此法者。名有无明。又问。明者。云何为明。谁有此明

舍利弗言。知者是明

为何所知

舍利弗言。色如实知。色集．色灭．色味．色患．色离如实知。如是受．想．行．识如实知。识集．识灭．识味．识患．识离如实知。摩诃拘絺罗。于此五受阴如实知．如实见．明．觉．慧．无间等。是名为明。成就此者。名为有明

时。二正士各闻所说。欢喜而去

