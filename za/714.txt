

如是我闻

一时。佛住舍卫国只树给孤独园

时。有众多比丘。如上说。差别者。有诸外道出家作如是说者。当复问言。若心微劣犹豫者。尔时应修何等觉分。何等为非修时。若复掉心者．掉心犹豫者。尔时复修何等觉分。何等为非时。如是问者。彼诸外道心则骇散。说诸异法。心生忿恚．憍慢．毁呰．嫌恨．不忍。或默然低头。失辩潜思。所以者何。我不见诸天．魔．梵．沙门．婆罗门．天．人众中。闻我所说欢喜随喜者。唯除如来及声闻众于此闻者

诸比丘。若尔时其心微劣．其心犹豫者。不应修猗觉分．定觉分．舍觉分。所以者何。微劣心生．微劣犹豫。以此诸法增其微劣故。譬如小火。欲令其燃。增以燋炭。云何。比丘。非为增炭令火灭耶

比丘白佛。如是。世尊

如是。比丘。微劣犹豫。若修猗觉分．定觉分．舍觉分者。此则非时。增懈怠故。若掉心起。若掉心犹豫。尔时不应修择法觉分．精进觉分．喜觉分。所以者何。掉心起．掉心犹豫。以此诸法能令其增。譬如炽火。欲令其灭。足其干薪。于意云何。岂不令火增炽燃耶

比丘白佛。如是。世尊

佛告比丘。如是掉心生．掉心犹豫。修择法觉分．精进觉分．喜觉分。增其掉心。诸比丘。若微劣心生．微劣犹豫。是时应修择法觉分．精进觉分．喜觉分。所以者何。微劣心生．微劣犹豫。以此诸法示教照喜。譬如小火。欲令其燃。足其干薪。云何。比丘。此火宁炽燃不

比丘白佛。如是。世尊

佛告比丘。如是微劣心生．微劣犹豫。当于尔时修择法觉分．精进觉分．喜觉分。示教照喜。若掉心生．掉心犹豫。修猗觉分．定觉分．舍觉分。所以者何。掉心生．掉心犹豫。此等诸法。能令内住一心摄持。譬如燃火。欲令其灭。足其燋炭。彼火则灭。如是。比丘。掉心犹豫。修择法觉分．精进．喜。则非时。修猗．定．舍觉分。自此则是时。此等诸法。内住一心。摄持念觉分者。一切兼助

佛说此经已。诸比丘闻佛所说。欢喜奉行

