

如是我闻

一时。佛住瞻婆国揭伽池侧

尔时。尊者鹿纽来诣佛所。稽首礼足。退坐一面。白佛言。世尊。如世尊说。有第二住。有一一住。彼云何第二住。云何一一住

佛告鹿纽。善哉。善哉。鹿纽。能问如来如是之义

佛告鹿纽。若眼识色可爱．乐．念．可意。长养于欲。彼比丘见已。喜乐．赞叹．系着住。爱乐．赞叹．系着住已。心转欢喜。欢喜已深乐。深乐已贪爱。贪爱已厄碍。欢喜．深乐．贪爱．厄碍者。是名第二住。耳．鼻．舌．身．意亦如是说。鹿纽。有如是像类比丘。正使空闲独处。犹名第二住。所以者何。爱喜不断不灭故。爱欲不断．不知者。诸佛如来说第二住

若有比丘。于可爱．乐．念．可意。长养于欲色。彼比丘见已不喜乐．不赞叹．不系着住。不喜乐．不赞叹．不系着住已。不欢喜。不欢喜故不深乐。不深乐故不贪爱。不贪爱故不厄碍。不欢喜．深乐．贪爱．厄碍者。是名为一一住。耳．鼻．舌．身．意亦如是说。鹿纽。如是像类比丘。正使处于高楼重阁。犹是一一住者。所以者何。贪爱已尽．已知故。贪爱已尽．已知者。诸佛如来说名一一住

尔时。尊者鹿纽闻佛所说。欢喜随喜。作礼而去

