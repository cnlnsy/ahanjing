

如是我闻

一时。佛住舍卫国只树给孤独园

时。有年少婆罗门名郁多罗。来诣佛所。与世尊面相问讯慰劳已。退坐一面。白佛言。世尊。我常如法行乞。持用供养父母。令得乐离苦。世尊。我作如是。为多福不

佛告郁多罗。实有多福。所以者何。若有如法乞求。供养父母。令其安乐。除苦恼者。实有大福。尔时。世尊即说偈言

如汝于父母　　恭敬修供养
现世名称流　　命终生天上

佛说此经已。年少郁多罗欢喜随喜。作礼而去

