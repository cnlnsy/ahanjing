

如是我闻

一时。佛住舍卫国只树给孤独园

时。有一天子。容色绝妙。于后夜时来诣佛所。稽首佛足。退坐一面。身诸光明遍照只树给孤独园

时。彼天子即说偈言

断一切钩锁　　牟尼无有家
沙门着教化　　我不说善哉

尔时。世尊说偈答言

一切众生类　　悉共相缠缚
其有智慧者　　孰能不愍伤
善逝哀愍故　　常教授众生
哀愍众生者　　是法之所应

时。彼天子复说偈言

久见婆罗门　　逮得般涅盘
一切怖已过　　永超世恩爱

时。彼天子闻佛所说。欢喜随喜。即没不现

