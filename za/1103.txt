

如是我闻

一时。佛住王舍城多众践蹈旷野中。与六百比丘众俱。为诸比丘说六触入处集．六触集．六触灭

时。魔波旬作是念。今沙门瞿昙住王舍城多众践蹈旷野。为六百比丘说六触入处是集法．是灭法。我今当往。为作留难。化作壮士。大身勇盛。力能动地。来诣佛所

彼诸比丘遥见壮士。身大勇盛。见生怖畏。身毛皆竖。共相谓言。彼为何等。形状可畏

尔时。世尊告诸比丘。此是恶魔。欲作娆乱

尔时。世尊即说偈言

色声香味触　　及第六诸法
爱念适可意　　世间唯有此
此是最恶贪　　能系着凡夫
超越斯等者　　是佛圣弟子
度于魔境界　　如日无云翳

时。魔波旬作是念。沙门瞿昙已知我心。内怀忧戚。即没不现

