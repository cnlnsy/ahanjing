

如是我闻

一时。佛住王舍城迦兰陀竹园

尔时。世尊告诸比丘。大雪山中。寒冰崄处。尚无猿猴。况复有人。或复有山。猿猴所居。而无有人。或复有山。人兽共居。于猿猴行处。猎师以黐胶涂其草上。有黠猿猴远避而去。愚痴猿猴不能远避。以手小触。即胶其手。复以二手欲解求脱。即胶二手。以足求解。复胶其足。以口啮草。辄复胶口。五处同胶。联卷卧地。猎师既至。即以杖贯。担负而去

比丘当知。愚痴猿猴舍自境界父母居处。游他境界。致斯苦恼。如是。比丘。愚痴凡夫依聚落住。晨朝着衣持钵。入村乞食。不善护身。不守根门。眼见色已。则生染着。耳声．鼻香．舌味．身触皆生染着。愚痴比丘内根外境被五缚已。随魔所欲。是故。比丘。当如是学。于自所行处父母境界依止而住。莫随他处他境界行。云何。比丘。自所行处父母境界。谓四念处。身身观念住。受．心．法法观念住

佛说此经已。诸比丘闻佛所说。欢喜奉行

