

如是我闻

一时。佛住迦毗罗卫迦毗罗卫林中。与五百比丘俱。皆是罗汉。诸漏已尽。所作已作。离诸重担。逮得己利。尽诸有结。正智心善解脱。尔时。世尊为诸大众说涅盘相应法

时。有十方世界大众威力诸天皆悉来会。供养世尊及比丘僧。复有诸梵天王住于梵世。作是念。今日佛住迦毗罗卫国。如上广说。乃至供养世尊及诸大众。我今当往各各赞叹

作是念已。譬如力士屈伸臂顷。从梵天没。住于佛前。第一梵天即说偈言

于此大林中　　大众普云集
十方诸天众　　皆悉来恭敬
故我远来礼　　最胜难伏僧

第二梵天复说偈言

是诸比丘僧　　真实心精进
于此大林中　　摄诸根求度

第三梵天次说偈言

善方便消融　　恩爱深利刺
坚固不倾动　　如因陀罗幢
度深堑水流　　清净不求欲
善度之导师　　诸调伏大龙

第四梵天次说偈言

归依于佛者　　终不堕恶趣
能断人中身　　得天身受乐

各说偈已。四梵天身即没不现

