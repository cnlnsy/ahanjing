

如是我闻

一时。佛住王舍城耆阇崛山中。尔时。王舍城人普设大会。悉为请种种异道

有事遮罗迦外道者作是念。我今请遮罗迦道天。先作福田。或有事外道出家者。有事尼干子道者。有事老弟子者。有事大弟子者。有事佛弟子僧者。咸作是念。今当令佛面前僧。先作福田

时。天帝释作是念。莫令王舍城诸人舍佛面前僧。而奉事余道。求索福田。我当疾往。为王舍城人建立福田。即化作大婆罗门。仪容严整。乘白马车。诸年少婆罗门众前后导从。持金斗伞盖。至王舍城。诣诸处处大众会中

诸王舍城一切士女咸作是念。但当观望此大婆罗门所奉事处。我当从彼而先供养。为良福田

时。天帝释知王舍城一切士女心之所念。驾乘导从。迳诣耆阇崛山。至于门外。除去五饰。往诣佛所。稽首佛足。退坐一面。而说偈言

善分别显示　　一切法彼岸
悉度诸恐怖　　故稽首瞿昙
诸人普设会　　欲求大功德
各各设大施　　常愿有余果
愿为说福田　　令斯施果成
帝释大自在　　天王之所问
于耆阇崛山　　大师为记说
诸人普设会　　欲求大功德
各各设大施　　常愿有余果
今当说福田　　施得大果处
正向者有四　　四圣住于果
是名僧福田　　明行定具足
僧福田增广　　无量踰大海
调人师弟子　　照明显正法
斯等善供养　　施僧良福田
于僧良福田　　佛说得大果
以僧离五盖　　清净应赞叹
施彼最上田　　少施收大利
是故诸人者　　当施僧福田
增得胜妙法　　明行定相应
供此珍宝僧　　施主心欢喜
起于三种心　　施衣服饮食
离尘垢剑刺　　超度诸恶趣
躬自行启请　　自手平等与
自利亦利他　　是施获大利
慈者如是施　　净信心解脱
无罪安乐施　　乘智往生彼

时。天帝释闻佛所说。欢喜随喜。为佛作礼。即没不现

尔时。王舍城诸人民即从座起。整衣服。为佛作礼。合掌白佛言。世尊。唯愿世尊与诸大众受我供养。尔时。世尊默然受请

是王舍城人民知世尊默然受其请已。作礼而归。到诸人会处。具饮食。布置床座。晨朝遣使。白佛。时到。唯愿知时

尔时。世尊与诸大众着衣持钵。至大会所。于大众前敷座而坐

王舍城人知佛坐定。自行种种丰美饮食。食讫。洗钵澡漱毕。还复本座。听佛说法

尔时。世尊为王舍城人种种说法。示教照喜已。从座起而去

