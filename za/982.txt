

如是我闻

一时。佛住娑枳国安阇那林中

尔时。世尊告尊者舍利弗。我能于法略说．广说。但知者难

尊者舍利弗白佛言。唯愿世尊略说．广说．法说。于法实有解知者

佛告舍利弗。若有众生于自识身及外境界一切相。无我．我所．我慢系着使。乃至心解脱．慧解脱。现法自知作证具足住者。于此识身及外境界一切相。无有我．我所．我慢使系着。故我心解脱．慧解脱。现法自知作证具足住

舍利弗。彼比丘于此识身及外境界一切相。无有我．我所见．我慢系着使。及心解脱．慧解脱。现法自知作证具足住。于此识身及外境界一切相。无有我．我所见．我慢系着使。彼心解脱．慧解脱。现法自知作证具足住

舍利弗。若复比丘于此识身及外境界一切相。无有我．我所见．我慢系着使。彼心解脱．慧解脱。现法自知作证具足住

舍利弗。若复比丘于此识身及外境界一切相。无我．我所见．我慢系着使。彼心解脱．慧解脱。现法自知作证具足住。于此识身及外境界一切相。无我．我所见．我慢系着使。彼心解脱．慧解脱。现法自知作证具足住。舍利弗。是名比丘断爱缚结．慢无间等。究竟苦边

舍利弗。我于此有余说。答波罗延富邻尼迦所问。

世间数差别　　安所遇不动
寂静离诸尘　　拔根无悕望
已度三有海　　无复老死患

佛说是经已。尊者舍利弗闻佛所说。欢喜随喜。即从坐起。作礼而去

