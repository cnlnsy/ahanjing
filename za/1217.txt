

如是我闻

一时。佛住舍卫国只树给孤独园

时。尊者婆耆舍住舍卫国东园鹿子母讲堂。独一思惟。不放逸住。专修自业。逮得三明。身作证

时。尊者婆耆舍作是念。我独一静处思惟。不放逸住。专修自业。起于三明。身作证。今当说偈赞叹三明。即说偈言

本欲心狂惑　　聚落及家家
游行遇见佛　　授我殊胜法
瞿昙哀愍故　　为我说正法
闻法得净信　　舍非家出家
闻彼说法已　　正住于法教
勤方便系念　　坚固常堪能
逮得于三明　　于佛教已作
世尊善显示　　日种苗胤说
为生盲众生　　开其出要门
苦苦及苦因　　苦灭尽作证
八圣离苦道　　安乐趣涅盘
善义善句味　　梵行无过上
世尊善显示　　涅盘济众生

