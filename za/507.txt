

如是我闻

一时。佛住王舍城迦兰陀竹园。时。有四十天子来诣尊者大目犍连所。稽首作礼。退坐一面

时。尊者大目犍连语诸天子言。善哉。诸天子。于佛不坏净成就。法．僧不坏净成就

时。四十天子从座起。整衣服。偏袒右肩。合掌白尊者大目揵连。我得于佛不坏净。于法．僧不坏净。圣戒成就。故生天上。有一天言。得于佛不坏净。有言得法不坏净。有言得僧不坏净。有言圣戒成就。身坏命终。得生天上

时。四十天子于尊者大目犍连前。各自记说得须陀洹果。即没不现。如四十天子。如是四百．八百．十千天子亦如是说

