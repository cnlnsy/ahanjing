

如是我闻

一时。佛住舍卫国只树给孤独园

时。有舍利弗弟子。服药已。寻即食粥

时。尊者舍利弗到瓦师舍。从乞瓦瓯。时。彼瓦师即说偈言

云何得名胜　　而不施一钱
云何胜实德　　于财无所减

尔时。舍利弗说偈答言

若不食肉者　　而施彼以肉
诸修梵行者　　施之以女色
不坐高床者　　施以高广床
于彼临行者　　施以息止处
如是等施与　　于财不损减
是则有名誉　　而不舍一钱
实德名称流　　于财无所减

时。彼瓦师复说偈言

汝今舍利弗　　所说实为善
今施汝百瓯　　非余亦不得

尊者舍利弗说偈答言

彼三十三天　　炎魔兜率陀
化乐诸天人　　及他化自在
瓦钵信以得　　而汝不生信

尊者舍利弗说此偈已。于瓦师舍默然出去

