

如是我闻

一时。佛住舍卫国只树给孤独园

尔时。世尊告诸比丘。所谓觉分。何等为觉分

诸比丘白佛。世尊是法根．法眼．法依。唯愿为说。诸比丘闻已。当受奉行

佛告诸比丘．比丘尼。七觉分者。谓七道品法。诸比丘。此七觉分渐次起。渐次起已。修习满足

诸比丘白佛。云何七觉分渐次起。渐次起已。修习满足

若比丘身身观念住。彼身身观念住已。专心系念不忘。当于尔时方便修念觉分。方便修念觉分已。修习满足。谓修念觉分已。于法选择。当于尔时修择法觉分方便。修择法觉分方便已。修习满足。如是精进．喜．猗．定．舍觉分亦如是说。如内身。如是外身．内外身。受．心．法法观念住。专心系念不忘。当于尔时方便修念觉分。方便修念觉分已。修习满足。乃至舍觉分亦如是说。是名比丘七觉分渐次起。渐次起已。修习满足

佛说此经已。诸比丘闻佛所说。欢喜奉行

