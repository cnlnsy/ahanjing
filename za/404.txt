

如是我闻

一时。佛在摩竭国人间游行。王舍城波罗利弗是中间竹林聚落。大王于中作福德舍。尔时。世尊与诸大众于中止宿

尔时。世尊告诸比丘。汝等当行。共至申恕林

尔时。世尊与诸大众到申恕林。坐树下

尔时。世尊手把树叶。告诸比丘。此手中叶为多耶。大林树叶为多

比丘白佛。世尊。手中树叶甚少。彼大林中树叶无量。百千亿万倍。乃至算数譬类不可为比

如是。诸比丘。我成等正觉。自所见法。为人定说者。如手中树叶。所以者何。彼法义饶益．法饶益．梵行饶益．明．慧．正觉．向于涅盘。如大林树叶。如我成等正觉。自知正法。所不说者。亦复如是。所以者何。彼法非义饶益。非法饶益。非梵行饶益．明．慧．正觉．正向涅盘故。是故。诸比丘。于四圣谛未无间等者。当勤方便。起增上欲。学无间等

佛说此经已。诸比丘闻佛所说。欢喜奉行

