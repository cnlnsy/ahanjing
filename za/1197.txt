

如是我闻

一时。佛住俱尸那竭国力士生地坚固双树林

尔时。世尊临般涅盘。告尊者阿难。汝于坚固双树间敷绳床。北首。如来今日中夜于无余涅盘而般涅盘

时。尊者阿难奉世尊教。于双坚固树间为世尊敷绳床。北首已。还世尊所。稽首礼足。白言世尊。已为如来于双坚固树间敷绳床。令北首

于是。世尊往就绳床。右胁着地。北首而卧。足足相累。系念明相

尔时。世尊即于中夜。于无余涅盘而般涅盘。般涅盘已。双坚固树寻即生花。周匝垂下。供养世尊

时。有异比丘即说偈言

善好坚固树　　枝条垂礼佛
妙花以供养　　大师般涅盘

寻时。释提桓因说偈

一切行无常　　斯皆生灭法
虽生寻以灭　　斯寂灭为乐

寻时。娑婆世界主梵天王次复说偈言

世间一切生　　立者皆当舍
如是圣大师　　世间无有比
逮得如来力　　普为世间眼
终归会磨灭　　入无余涅盘

尊者阿那律陀次复说偈言

出息入息住　　立心善摄护
从所依而来　　世间般涅盘
大恐怖相生　　令人身毛竖
一切行力具　　大师般涅盘
其心不懈怠　　亦不住诸爱
心法渐解脱　　如薪尽火灭

如来涅盘后七日。尊者阿难往枝提所。而说偈言

导师此宝身　　往诣梵天上
如是大神力　　内火还烧身
五百[叠*毛]缠身　　悉烧令磨灭
千领细[叠*毛]衣　　以衣如来身
唯二领不烧　　最上及衬身

尊者阿难说是偈时。诸比丘默然悲喜

