

如是我闻

一时。佛住王舍城迦兰陀竹园

尔时。世尊告诸比丘。大海深崄者。此世间愚夫所说深崄。非贤圣法．律所说深崄。世间所说者。是大水积聚数耳。若从身生诸受。众苦逼迫。或恼．或死。是名大海极深崄处。愚痴无闻凡夫于此身生诸受。苦痛逼迫。或恼．或死。忧悲称怨。啼哭号呼。心乱发狂。长沦没溺。无止息处。多闻圣弟子于身生诸受。苦痛逼迫。或恼．或死。不生忧悲．啼哭号呼．心生狂乱。不沦生死。得止息处

尔时。世尊即说偈言

身生诸苦受　　逼迫乃至死
忧悲不息忍　　号呼发狂乱
心自生障碍　　招集众苦增
永沦生死海　　莫知休息处
能舍身诸受　　身所生苦恼
切迫乃至死　　不起忧悲想
不啼哭号呼　　能自忍众苦
心不生障碍　　招集众苦增
不沦没生死　　永得安隐处

佛说此经已。诸比丘闻佛所说。欢喜奉行

