

如是我闻

一时。佛住舍卫国只树给孤独园

时。波斯匿王来诣佛所。稽首佛足。退坐一面。白佛言。云何。世尊。为婆罗门死还生自姓婆罗门家。刹利．鞞舍．首陀罗家耶

佛言。大王。何得如是。大王当知。有四种人。何等为四。有一种人。从冥入冥。有一种人。从冥入明。有一种人。从明入冥。有一种人。从明入明

大王。云何为一种人从冥入冥。谓有人生卑姓家。若生旃陀罗家．鱼猎家．竹作家．车师家。及余种种下贱工巧业家。贫穷短命。形体憔悴。而复修行卑贱之家。亦复为人下贱作使。是名为冥。处斯冥中。复行身恶行．行口恶行．行意恶行。以是因缘。身坏命终。当生恶趣。堕泥梨中。犹如有人从闇入闇。从厕入厕。以血洗血。舍恶受恶。从冥入冥者亦复如是。是故名为从冥入冥

云何名为从冥入明。谓有世人生卑姓家。乃至为人作诸鄙业。是名为冥。然其彼人于此冥中。行身善行．行口善行．行意善行。以是因缘。身坏命终。生于善趣。受天化生。譬如有人登床跨马。从马升象。从冥入明亦复如是。是名有人从冥入明

云何有人从明入冥。谓有世人生富乐家。若刹利大姓．婆罗门大姓家．长者大姓家。及余种种富乐家生。多诸钱财。奴婢．客使。广集知识。受身端正。聪明黠慧。是名为明。于此明中。行身恶行．行口恶行．行意恶行。以是因缘。身坏命终。生于恶趣。堕泥梨中。譬如有人从高楼下乘于大象。下象乘马。下马乘舆。下舆坐床．下床堕地。从地落坑。从明入冥者亦复如是

云何有人从明入明。谓有世人生富乐家。乃至形相端严。是名为明。于此明中。行身善行．行口善行．行意善行。以是因缘。身坏命终。生于善趣。受天化生。譬如有人从楼观至楼观。如是。乃至从床至床。从明入明者亦复如是。是名有人从明入明。尔时。世尊复说偈言

贫穷困苦者　　不信增嗔恨
悭贪恶邪想　　痴惑不恭敬
见沙门道士　　持戒多闻者
毁呰而不誉　　障他施及受
如斯等士夫　　从此至他世
当堕泥梨中　　从冥入于冥
若有贫穷人　　信心少嗔恨
常生惭愧心　　惠施离悭垢
见沙门梵志　　持戒多闻者
谦虚而问讯　　随宜善供给
劝人令施与　　叹施及受者
如是修善人　　从此至他世
善趣上生天　　从冥而入明
有富乐士夫　　不信多嗔恨
悭贪疾恶想　　邪惑不恭敬
见沙门梵志　　毁呰而不誉
障他人施惠　　亦断受施者
如是恶士夫　　从此至他世
当生苦地狱　　从明入冥中
若有富士夫　　信心不嗔恨
常起惭愧心　　惠施离嗔姤
见沙门梵志　　持戒多闻者
先奉迎问讯　　随宜给所须
劝人令供养　　叹施及受者
如是等士夫　　从此至他世
生三十三天　　从明而入明

佛说此经已。波斯匿王闻佛所说。欢喜随喜。作礼而去

