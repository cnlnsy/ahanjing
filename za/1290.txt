

如是我闻

一时。佛住舍卫国只树给孤独园

时。有天子容色绝妙。于后夜时来诣佛所。稽首佛足。退坐一面。其身光明遍照只树给孤独园

时。彼天子而说偈言

广无过于地　　深无踰于海
高无过须弥　　大士无毗纽

尔时。世尊说偈答言

广无过于爱　　深无踰于腹
高莫过憍慢　　大士无胜佛

时。彼天子复说偈言

久见婆罗门　　逮得般涅盘
一切怖已过　　永超世恩爱

于是。天子闻佛所说。欢喜随喜。稽首佛足。即没不现

