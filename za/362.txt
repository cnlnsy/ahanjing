

如是我闻

一时。佛住舍卫国只树给孤独园

尔时。世尊告诸比丘。有多闻比丘。云何如来施设多闻比丘

诸比丘白佛。世尊是法根．法眼．法依。唯愿为说多闻比丘。诸比丘闻已。当受奉行

佛告比丘。谛听。善思。当为汝说。诸比丘。若有比丘闻老．病．死。生厌．离欲．灭尽法。是名多闻比丘。如是生．有．取．爱．受．触．六入处．名色．识．行。生厌．离欲．灭尽法。是名多闻比丘。是名如来所施设多闻比丘

佛说此经已。诸比丘闻佛所说。欢喜奉行

