

如是我闻

一时。佛住舍卫国只树给孤独园

尔时。世尊告诸比丘。所谓海者。世间愚夫所说。非圣所说。海大小水耳。眼是人大海。彼色为涛波。若能堪色涛波者。得度眼大海竟。于涛波回澓诸水．恶虫．罗刹女鬼。耳．鼻．舌．身．意是人大海。声．香．味．触．法为涛波。若堪忍彼法涛波。得度于意海竟。于涛波回澓恶虫．罗刹女鬼

尔时。世尊以偈颂曰

大海巨涛波　　恶虫罗刹怖
难度而能度　　集离永无余
能断一切苦　　不复受余有
永之般涅盘　　不复还放逸

佛说此经已。诸比丘闻佛所说。欢喜奉行

