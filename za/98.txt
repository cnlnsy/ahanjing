

如是我闻

一时。佛在拘萨罗人间游行。至一那罗聚落。住一那罗林中

尔时。世尊着衣持钵。入一陀罗聚落乞食。而作是念。今日大早。今且可过耕田婆罗豆婆遮婆罗门作饮食处

尔时。耕田婆罗豆婆遮婆罗门五百具犁耕田。为作饮食。时。耕田婆罗豆婆遮婆罗门遥见世尊。白言。瞿昙。我今耕田下种。以供饮食。沙门瞿昙亦应耕田下种。以供饮食

佛告婆罗门。我亦耕田下种。以供饮食

婆罗门白佛。我都不见沙门瞿昙若犁．若轭．若鞅．若縻．若镵．若鞭。而今瞿昙说言。我亦耕田下种。以供饮食

尔时。耕田婆罗豆婆遮婆罗门即说偈言

自说耕田者　　而不见其耕
为我说耕田　　令我知耕法

尔时。世尊说偈答言

信心为种子　　苦行为时雨
智慧为时轭　　惭愧心为辕
正念自守护　　是则善御者
包藏身口业　　知食处内藏
真实为真乘　　乐住为懈息
精进为废荒　　安隐而速进
直往不转还　　得到无忧处
如是耕田者　　逮得甘露果
如是耕田者　　不还受诸有

时。耕田婆罗豆婆遮婆罗门白佛言。善耕田。瞿昙。极善耕田。瞿昙。于是耕田婆罗豆婆遮婆罗门闻世尊说偈。心转增信。以满钵香美饮食以奉世尊。世尊不受。以因说偈得故。即说偈言

不因说法故　　受彼食而食

如是广说。如前为火与婆罗门广说

时。耕田婆罗豆婆遮婆罗门白佛言。瞿昙。今以此食安着何处

佛告婆罗门。我不见诸天．魔．梵．沙门．婆罗门．天神．世人堪食此食而得安身。婆罗门。汝持此食着无虫水中。及少生草地

时。婆罗门即持此食着无虫水中。水即烟起涌沸。啾啾作声。如热丸投于冷水。啾啾作声。如是彼食投着无虫水中。烟起涌沸。啾啾作声

时。婆罗门作是念。沙门瞿昙实为奇特。大德大力。乃令饮食神变如是

时。彼婆罗门见食瑞应。信心转增。白佛言。瞿昙。我今可得于正法中出家．受具足不

佛告婆罗门。汝今可得于正法中出家．受具足。得比丘分。彼即出家已。独静思惟。所以族姓子剃除须发。着袈裟衣。正信．非家．出家学道。乃至得阿罗汉。心善解脱

