

如是我闻

一时。佛住舍卫国只树给孤独园

时。有天子容色绝妙。于后夜时来诣佛所。稽首佛足。退坐一面。其身光明遍照只树给孤独园

时。彼天子说偈问佛

何物重于地　　何物高于空
何物疾于风　　何物多于草

尔时。世尊说偈答言

戒德重于地　　慢高于虚空
忆念疾于风　　思想多于草

时。彼天子复说偈言

久见婆罗门　　逮得般涅盘
一切怖已过　　永超世恩爱

于是。天子闻佛所说。欢喜随喜。稽首佛足。即没不现

