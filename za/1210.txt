

如是我闻

一时。佛住瞻婆国揭伽池侧

时。尊者舍利弗在供养堂。有众多比丘集会而为说法。句味满足。辩才简净。易解乐闻。不阂不断。深义显现。彼诸比丘专至乐听。尊重忆念。一心侧听

时。尊者婆耆舍在于会中。作是念。我当于尊者舍利弗面前说偈赞叹。作是念已。即起。合掌白尊者舍利弗。我欲有所说

舍利弗告言。随所乐说

尊者婆耆舍即说偈言

善能略说法　　令众广开解
贤优婆提舍　　于大众宣畅
当所说法时　　咽喉出美声
悦乐爱念声　　调和渐进声
闻声皆欣乐　　专念不移转

尊者婆耆舍说此语时。诸比丘闻其所说。皆大欢喜

