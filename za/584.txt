

如是我闻

一时。佛住舍卫国只树给孤独园

时。有一天子。容色绝妙。于后夜时来诣佛所。稽首佛足。退坐一面。身诸光明遍照只树给孤独园

时。彼天子说偈问佛

为有族本不　　有转生族耶
有俱相属无　　云何解于缚

尔时。世尊说偈答言

我无有族本　　亦无转生族
俱相属永断　　解脱一切缚

时。彼天子复说偈言

何名为族本　　云何转生族
云何俱相续　　何名为坚缚

尔时。世尊说偈答言

母为世族本　　妻名转生族
子俱是相属　　爱欲为坚缚
我无此族本　　亦无转生族
俱相属亦无　　是名脱坚缚

时。彼天子复说偈言

善哉无族本　　无生族亦善
善哉无相属　　善哉缚解脱
久见婆罗门　　逮得般涅盘
一切怨悉过　　永超世恩爱

时。彼天子闻佛所说。欢喜随喜。稽首佛足。即没不现

