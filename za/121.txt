

如是我闻

一时。佛住摩拘罗山。时。有侍者比丘名曰罗陀

尔时。世尊告罗陀比丘言。诸所有色。若过去．若未来．若现在。若内．若外。若粗．若细。若好．若丑。若远．若近。彼一切皆是死法。所有受．想．行．识。若过去．若未来．若现在。若内．若外。若粗．若细。若好．若丑。若远．若近。彼一切皆是死法

佛告罗陀。色为常耶。为无常耶

答曰。无常。世尊

复问。若无常者。是苦耶

答曰。是苦。世尊

受．想．行．识。为常．为无常耶

答曰。无常。世尊

复问。若无常者。是苦耶

答曰。是苦。世尊

复问。若无常．苦者。是变易法。多闻圣弟子宁于中见是我．异我．相在不

答曰。不也。世尊

佛告罗陀。若多闻圣弟子于此五受阴如实观察非我．非我所者。于诸世间都无所取。无所取者无所着。无所着故自觉涅盘。我生已尽。梵行已立。所作已作。自知不受后有

佛说此经已。罗陀比丘闻佛所说。欢喜奉行

