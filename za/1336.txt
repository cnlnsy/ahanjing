

如是我闻

一时。佛住舍卫国只树给孤独园

尔时。尊者阿那律陀在拘萨罗人间。住一林中

时。有天神名阇邻尼。是尊者阿那律陀本善知识。往诣尊者阿那律陀所。到阿那律所。说偈言

汝今可发愿　　愿还生本处
三十三天上　　五欲乐悉备
百种诸音乐　　常以自欢娱
每至睡眠时　　音乐以觉悟
诸天玉女众　　昼夜侍左右

尊者阿那律陀说偈答言

诸天玉女众　　此皆大苦聚
以彼颠倒想　　系着有身见
诸求生彼者　　斯亦是大苦
阇邻尼当知　　我不愿生彼
生死已永尽　　不受后有故

尊者阿那律说是语时。阇邻尼天子闻尊者阿那律所说。欢喜随喜。即没不现

