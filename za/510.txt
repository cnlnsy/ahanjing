

如是我闻

一时。佛住王舍城迦兰陀竹园。尊者大目犍连与尊者勒叉那在耆阇崛山中

尊者勒叉那于晨朝时诣尊者大目犍连所。语尊者大目犍连。共出耆阇崛山。入王舍城乞食。尊者大目犍连默然而许。即共出耆阇崛山。入王舍城乞食

行至一处。尊者大目犍连心有所念。欣然微笑。尊者勒叉那见尊者大目犍连微笑。即问言。尊者。若佛及佛声闻弟子欣然微笑。非无因缘。尊者今日何因何缘而发微笑

尊者大目犍连言。所问非时。且乞食。还于世尊前。当问是事。是应时问

尊者大目犍连与尊者勒叉那共入城乞食已。还洗足。举衣钵。俱诣佛所。稽首佛足。退坐一面。尊者勒叉那问尊者大目犍连。我今晨朝共入王舍城乞食。汝于一处欣然微笑。我即问汝微笑因缘。汝答我言所问非时。我今问汝何因何缘欣然微笑

尊者大目犍连语勒叉那。我于路中见一大众生。举身无皮。纯一肉段。乘空而行。乌．鸱．雕．鹫．野干．饿狗随而擭食。或从胁肋探其内藏而取食之。苦痛切迫。啼哭号呼。我即思惟。如是众生得如是身。乃受如是不饶益苦

佛告诸比丘。善哉。比丘。我声闻中。住实眼．实智．实义．实法。决定通达。见是众生。我亦见是众生。而不说者。恐不信故。所以者何。如来所说。有不信者。是愚痴人长夜当受不饶益苦。诸比丘。是众生者。过去世时。于此王舍城为屠羊者。缘斯罪故。已百千岁堕地狱中受无量苦。今得此身。余罪缘故。续受斯苦。诸比丘。如大目犍连所见。真实无异。汝等受持

佛说此经已。诸比丘闻佛所说。欢喜奉行

