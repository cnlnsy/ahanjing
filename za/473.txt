

如是我闻

一时。佛住王舍城迦兰陀竹园

时。有异比丘独一静处禅思。念言。世尊说三受。乐受．苦受．不苦不乐受。又说诸所有受悉皆是苦。此有何义。是比丘作是念已。从禅起。往诣佛所。稽首礼足。退住一面。白佛言。世尊。我于静处禅思。念言。世尊说三受。乐受．苦受．不苦不乐受。又说诸所有受悉皆是苦。此有何义

佛告比丘。我以一切行无常故。一切诸行变易法故。说诸所有受悉皆是苦

尔时。世尊即说偈言

知诸行无常　　皆是变易法
故说受悉苦　　正觉之所知
比丘勤方便　　正智不倾动
于诸一切受　　黠慧能了知
悉知诸受已　　现法尽诸漏
身死不堕数　　永处般涅盘

佛说是经已。诸比丘闻佛所说。欢喜奉行

