

如是我闻

一时。佛住舍卫国只树给孤独园。尔时。尊者摩诃迦旃延住阿盘提国拘罗罗咤精舍。尊者摩诃迦旃延晨朝着衣持钵。入拘罗罗咤精舍。次第乞食。至迦梨迦优婆夷舍

时。优婆夷见尊者摩诃迦旃延。即敷床坐。请令就坐。前礼尊者摩诃迦旃延足。退住一面。白尊者摩诃迦旃延。如世尊所说。答僧耆多童女所问。如世尊说。僧耆多童女所问偈

实义存于心　　寂灭而不乱
降伏诸勇猛　　可爱端正色
一心独静思　　服食妙禅乐
是则为远离　　世间之伴党
世间诸伴党　　无习近我者

尊者摩诃迦旃延。世尊此偈。其义云何

尊者摩诃迦旃延语优婆夷言。姊妹。有一沙门婆罗门言。地一切入处正受。此则无上。为求此果。姊妹。若沙门婆罗门于地一切入处正受。清净鲜白者。则见其本。见患．见灭．见灭道迹。以见本．见患．见灭．见灭道迹故。得真实义存于心。寂灭而不乱。姐妹。如是水一切入处．火一切入处．风一切入处．青一切入处．黄一切入处．赤一切入处．白一切入处．空一切入处．识一切入处为无上者。为求此果

姊妹。若有沙门婆罗门。乃至于识处一切入处正受。清净鲜白者。见本．见患．见灭．见灭道迹。以见本．见患．见灭．见灭道迹故。是则实义存于心。寂灭而不乱。善见．善入。是故世尊答僧耆多童女所问偈

实义存于心　　寂灭而不乱
降伏诸勇猛　　可爱端正色
一心独静思　　服食妙禅乐
是则为远离　　世间之伴党
世间诸伴党　　无习近我者

如是。姊妹。我解世尊以如是义故。说如是偈

优婆夷言。善哉。尊者说真实义。唯愿尊者受我请食

时。尊者摩诃迦旃延默然受请

时。迦梨迦优婆夷知尊者摩诃迦旃延受请已。即办种种净美饮食。恭敬尊重。自手奉食

时。优婆夷知尊者摩诃迦旃延食已。洗钵．澡嗽讫。敷一卑坐。于尊者摩诃迦旃延前恭敬听法

尊者摩诃迦旃延为迦梨迦优婆夷种种说法。示教照喜。示教照喜已。从座起而去

