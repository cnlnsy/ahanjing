

如是我闻

一时。佛住舍卫国只树给孤独园

尔时。尊者阿湿波誓住东园鹿母讲堂。身遭重病。极生苦患。尊者富邻尼瞻视供给。如前跋迦梨修多罗广说。谓说三受。乃至转增无损

佛告阿湿波誓。汝莫变悔

阿湿波誓白佛言。世尊。我实有变悔

佛告阿湿波誓。汝得无破戒耶

阿湿波誓白佛言。世尊。我不破戒

佛告阿湿波誓。汝不破戒。何为变悔

阿湿波誓白佛言。世尊。我先未病时。得身息乐正受多修习。我于今日不复能得入彼三昧。我作是思惟。将无退失是三昧耶

佛告阿湿波誓。我今问汝。随意答我。阿湿波誓。汝见色即是我．异我．相在不

阿湿波誓白佛言。不也。世尊

复问。汝见受．想．行．识是我．异我．相在不

阿湿波誓白佛言。不也。世尊

佛告阿湿波誓。汝既不见色是我．异我．相在。不见受．想．行．识是我．异我．相在。何故变悔

阿湿波誓白佛言。世尊。不正思惟故

佛告阿湿波誓。若沙门．婆罗门三昧坚固。三昧平等。若不得入彼三昧。不应作念。我于三昧退减。若复圣弟子不见色是我．异我．相在。不见受．想．行．识是我．异我．相在。但当作是觉知。贪欲永尽无余。嗔恚．愚痴永尽无余。贪．恚．痴永尽无余已。一切漏尽。无漏心解脱．慧解脱。现法自知作证。我生已尽。梵行已立。所作已作。自知不受后有

佛说是法时。尊者阿湿波誓不起诸漏。心得解脱。欢喜踊悦。欢喜踊悦故。身病即除

佛说此经。令尊者阿湿波誓欢喜随喜已。从坐起而去

差摩迦修多罗如五受阴处说

