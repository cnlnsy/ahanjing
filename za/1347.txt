

如是我闻

一时。佛住舍卫国只树给孤独园

时。尊者舍利弗在拘萨罗人间。依一聚落。止住田侧。时。尊者舍利弗于晨朝时着衣持钵。入村乞食

时。有一尼揵子饮酒狂醉。持一瓶酒从聚落出。见尊者舍利弗。而说偈言

米膏熏我身　　持米膏一瓶
山地草树木　　视之一金色

尔时。尊者舍利弗作是念。作此恶声。是恶邪物。而说是偈。我岂不能以偈答之。时。尊者舍利弗即说偈言

无想味所熏　　持空三昧瓶
山地草树木　　视之如涕唾

