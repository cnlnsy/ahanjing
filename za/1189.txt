

如是我闻

一时。佛住郁毗罗聚落尼连禅河侧菩提树下。成佛未久

尔时。世尊独静思惟。作是念。有一乘道能净众生。度诸忧悲。灭除苦恼。得真如法。谓四念处。何等为四。身身观念处。受．心．法法观念处。若有人不乐四念处者。则不乐如圣法。不乐如圣法者。则不乐如圣道。不乐如圣道者。则不乐甘露法。不乐甘露法者。则不解脱生．老．病．死．忧．悲．恼苦。若乐修四念处者。则乐修如圣法。乐修如圣法者。则乐如圣道。乐如圣道者。则乐甘露法。乐甘露法者。得解脱生．老．病．死．忧．悲．恼苦

尔时。娑婆世界主梵天王知佛心念已。譬如力士屈伸臂顷。于梵天没。住于佛前。作是叹言。如是。世尊。如是。善逝。有一乘道能净众生。谓四念处。乃至解脱生．老．病．死．忧．悲．恼苦

时。梵天王复说偈言

谓有一乘道　　见生诸有边
演说于正法　　安慰苦众生
过去诸世尊　　以乘斯道度
当来诸世尊　　亦度乘斯道
现在尊正觉　　乘此度海流
究竟生死际　　调伏心清净
于生死轮转　　悉已永消尽
知种种诸界　　慧眼显正道
譬若恒水流　　悉归趣大海
激流浚漂远　　正道亦如是
广智善显示　　逮得甘露法
殊胜正法轮　　本所未曾闻
哀愍众生故　　而为众生转
覆护天人众　　令度有彼岸
是故诸众生　　咸皆稽首礼

尔时。梵天王闻佛所说。欢喜随喜。稽首佛足。即没不现

