

如是我闻

一时。佛在跋只人间游行。到鞞舍离国庵罗园中住

尔时。庵罗女闻世尊跋只人间游行至庵罗园中住。即自庄严乘车。出鞞舍离城。诣世尊所。恭敬供养。诣庵罗园门。下车步进。遥见世尊与诸大众围绕说法

世尊遥见庵罗女来。语诸比丘。汝等比丘。勤摄心住。正念正智。今庵罗女来。是故诫汝。云何为比丘勤摄心住。若比丘已生恶不善法当断。生欲．方便。精进摄心。未生恶不善法不令起。未生善法令生。已生善法令住不忘。修习增满。生欲．方便。精勤摄心。是名比丘勤摄心住

云何名比丘正智。若比丘去来威仪常随正智。回顾视瞻。屈伸俯仰。执持衣钵。行住坐卧。眠觉语默。皆随正智住。是正智

云何正念。若比丘内身身观念住。精勤方便。正智正念。调伏世间贪忧。如是受．心．法法观念住。精勤方便。正智正念。调伏世间贪忧。是名比丘正念。是故汝等勤摄其心。正智正念。今庵罗女来。是故诫汝

时。庵罗女诣世尊所。稽首礼足。却住一面

尔时。世尊为庵罗女种种说法。示教照喜。示教照喜已。默然而住

尔时。庵罗女整衣服。为佛作礼。合掌白佛。唯愿世尊与诸大众明日受我请中食

尔时。世尊默然受请。庵罗女知世尊默然受请已。稽首礼足。还归自家。设种种食。布置床座。晨朝遣使白佛。时到

尔时。世尊与诸大众诣庵罗女舍。就座而坐

时。庵罗女手自供养种种饮食。食讫。澡漱．洗钵竟。时。庵罗女持一小床坐于佛前。听佛说法

尔时。世尊为庵罗女说随喜偈

施者人爱念　　多众所随从
名称日增高　　远近皆悉闻
处众常和雅　　离悭无所畏
是故智慧施　　断悭永无余
上生忉利天　　长夜受快乐
尽寿常修德　　娱乐难陀园
百种诸天乐　　五欲悦其心
彼于此人间　　闻佛所说法
为善逝弟子　　乐彼受化生

尔时。世尊为庵罗女种种说法。示教照喜。示教照喜已。从座起而去

