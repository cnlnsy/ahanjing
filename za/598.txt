

如是我闻

一时。佛住舍卫国只树给孤独园

时。有一天子。容色绝妙。于后夜时来诣佛所。稽首佛足。退坐一面。身诸光明遍照只树给孤独园

时。彼天子而说偈言

沉没于睡眠　　欠呿不欣乐
饱食心愦闹　　懈怠不精勤
斯十覆众生　　圣道不显现

尔时。世尊说偈答言

心没于睡眠　　欠呿不欣乐
饱食心愦闹　　懈怠不精勤
精勤修习者　　能开发圣道

时。彼天子复说偈言

久见婆罗门　　逮得般涅盘
一切怖已过　　永超世恩爱

时。彼天子闻佛所说。欢喜随喜。稽首佛足。即没不现

