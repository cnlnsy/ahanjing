

如是我闻

一时。佛住波罗奈国仙人住处鹿野苑中。时。尊者大目犍连．尊者勒叉那比丘晨朝共入波罗奈城乞食。于路中。尊者大目犍连思惟顾念。欣然微笑

时。尊者勒叉那白尊者大目犍连言。世尊及世尊弟子欣然微笑。必有因缘。何缘尊者今日欣然微笑

尊者大目犍连语尊者勒叉那。此非时问。且乞食。还诣世尊前。当问此事

时。俱入城乞食。还洗足。举衣钵。俱诣世尊。稽首礼足。退坐一面。时。尊者勒叉那问尊者大目犍连。晨朝路中何因何缘欣然微笑

尊者大目犍连语尊者勒叉那。我于路中见一大身众生。举体脓坏。臭秽不净。乘虚而行。乌．鸱．雕．鹫．野干．饿狗随逐擭食。啼哭号呼。我念众生得如是身。受如是苦。一何痛哉

佛告诸比丘。我亦见此众生。而不说者。恐不信故。所以者何。如来所说。有不信者。是愚痴人长夜受苦。此众生者。过去世时。于此波罗奈城为女人卖色自活。时。有比丘于迦叶佛所出家。彼女人以不清净心请彼比丘。比丘直心受请。不解其意。女人嗔恚。以不净水洒比丘身。缘斯罪故。已地狱中受无量苦。地狱余罪。今得此身。续受斯苦。诸比丘。如大目犍连所见。真实不异。当受持之

佛说是经已。诸比丘闻佛所说。欢喜奉行

