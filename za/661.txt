

如是我闻

一时。佛住舍卫国只树给孤独园

尔时。世尊告诸比丘。有二种力。何等为二。谓数力及修力。何等为数力。谓圣弟子空闲林中树下。作如是思惟。身恶行现法。后世受于恶报。我若行身恶行者。我当自悔。教他亦悔。我大师亦当悔。我大德梵行亦当悔。我以法责我恶名流布。身坏命终。当生恶趣泥犁中。如是现法后报。身恶行断。修身善行。如身恶行。口．意恶行亦如是说。是名数力。何等为修力。若比丘学于数力。圣弟子数力成就已。随得修力。得修力已。修力满足

佛说此经已。诸比丘闻佛所说。欢喜奉行

