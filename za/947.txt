

如是我闻

一时。佛住王舍城毗富罗山

尔时。世尊告诸比丘。有一人于一劫中生死轮转。积累白骨不腐坏者。如毗富罗山。若多闻圣弟子此苦圣谛如实知。此苦集圣谛如实知。此苦灭圣谛如实知。此苦灭道迹圣谛如实知。彼如是知．如是见。断三结。谓身见．戒取．疑。断此三结。得须陀洹。不堕恶趣法。决定正向三菩提。七有天人往生。究竟苦边

尔时。世尊即说偈言

一人一劫中　　积聚其身骨
常积不腐坏　　如毗富罗山
若诸圣弟子　　正智见真谛
此苦及苦因　　离苦得寂灭
修习八道迹　　正向般涅盘
极至于七有　　天人来往生
尽一切诸结　　究竟于苦边

佛说此经已。诸比丘闻佛所说。欢喜奉行

