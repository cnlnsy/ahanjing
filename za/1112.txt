

如是我闻

一时。佛住舍卫国只树给孤独园。广说如上。差别者。尔时。帝释下常胜殿。合掌东向敬礼尊法。乃至佛说此经已。诸比丘闻佛所说。欢喜奉行

如是我闻

一时。佛住舍卫国只树给孤独园。如上广说。差别者。尔时。帝释说偈答御者言

我实为大地　　世间大小王
及四护世主　　三十三天众
如是等一切　　悉尊重恭敬
然复有净戒　　长夜入正受
正信而出家　　究竟诸梵行
故我于彼所　　尊重恭敬礼
又调伏贪恚　　超越愚痴境
修学不放逸　　亦恭敬礼彼
贪欲嗔恚痴　　悉已永不着
漏尽阿罗汉　　复应敬礼彼
若复在居家　　奉持于净戒
如法修布萨　　亦复应敬礼

御者白帝释言

是必世间胜　　故天王敬礼
我亦当如是　　随天王恭敬

诸比丘。彼天帝释。舍脂之夫敬礼法．僧。亦复赞叹礼法．僧者。汝等已能正信．非家．出家学道。亦当如是敬礼法．僧。当复赞叹礼法．僧者

佛说此经已。诸比丘闻佛所说。欢喜奉行

