

如是我闻

一时。佛住舍卫国只树给孤独园

时。有天子容色绝妙。于后夜时来诣佛所。稽首佛足。退坐一面。其身光明遍照只树给孤独园

时。彼天子说偈问佛

若人行放逸　　愚痴离恶慧
禅思不放逸　　疾得尽诸漏

尔时。世尊说偈答言

非世间众事　　是则之为欲
心法驰觉想　　是名士夫欲
世间种种事　　常在于世间
智慧修禅思　　爱欲永潜伏
信为士夫伴　　不信则不度
信增其名称　　命终得生天
于身虚空想　　名色不坚固
不着名色者　　远离于积聚
观此真实义　　如解脱哀愍
由斯智慧故　　世称叹供养
能断众杂相　　超绝生死流
超度诸流已　　是名为比丘

时。彼天子复说偈言

久见婆罗门　　逮得般涅盘
一切怖已过　　永超世恩爱

于是。天子闻佛所说。欢喜随喜。稽首佛足。即没不现

