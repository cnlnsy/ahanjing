

如是我闻

一时。佛住王舍城迦兰陀竹园

尔时。尊者罗睺罗诣世尊所。稽首礼足。退坐一面。白佛言。世尊。云何知．云何见我此识身及外境界一切相。得无有我．我所见．我慢系着使

佛告罗睺罗。谛听。善思。当为汝说。罗睺罗。若比丘于所有地界。若过去．若未来．若现在。若内．若外。若粗．若细。若好．若丑。若远．若近。彼一切非我．不异我．不相在如实知。水界．火界．风界．空界．识界亦复如是

罗睺罗。比丘如是知．如是见。于我此识身及外境界一切相。无有我．我所见．我慢系着使。罗睺罗。若比丘于此识身及外境界一切相。无有我．我所见．我慢系着使。是名断爱缚诸结．断诸爱．正慢无间等．究竟苦边

佛说此经已。尊者罗睺罗闻佛所说。欢喜奉行

