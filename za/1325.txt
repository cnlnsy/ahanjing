

如是我闻

一时。佛住王舍城迦兰陀竹园

时。有优婆夷子。受八支斋。寻即犯戒。即为鬼神所持

尔时。优婆夷即说偈言

十四十五日　　及月分八日
神通瑞应月　　八支善正受
受持于斋戒　　不为鬼所持
我昔数咨问　　世尊作是说

尔时。彼鬼即说偈言

十四十五日　　及月分八日
神足瑞应月　　八支修正受
斋肃清净住　　戒德善守护
不为鬼戏弄　　善哉从佛闻
汝当说言放　　我当放汝子
诸有慢缓业　　染污行苦行
梵行不清净　　终不得大果
譬如拔菅草　　执缓则伤手
沙门行恶触　　当堕地狱中
譬如拔菅草　　急捉不伤手
沙门善摄持　　则到般涅盘

时。彼鬼神即放优婆夷子。尔时。优婆夷说偈告子言

子汝今听我　　说彼鬼神说
若有慢缓业　　秽污修苦行
不清净梵行　　彼不得大果
譬如拔葌草　　执缓则伤手
沙门起恶触　　当堕地狱中
如急执葌草　　则不伤其手
沙门善执护　　逮得般涅盘

时。彼优婆夷子如是觉悟已。剃除须发。着袈裟衣。正信．非家．出家学道。心不得乐。还归自家。母遥见子。而说偈言

迈世而出家　　何为还聚落
烧舍急出财　　岂还投火中

其子比丘说偈答言

但念母命终　　存亡不相见
故来还瞻视　　何见子不欢

时。母优婆夷说偈答言

舍欲而出家　　还欲服食之
是故我忧悲　　恐随魔自在

是时。优婆夷如是．如是发悟其子。如是。其子还空闲处。精勤思惟。断除一切烦恼结缚。得阿罗汉果证

