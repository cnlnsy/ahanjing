

如是我闻

一时。佛住舍卫国只树给孤独园

时。有一天子。容色绝妙。于后夜时来诣佛所。稽首佛足。退坐一面。身诸光明遍照只树给孤独园

时。彼天子而说偈言

冥运持命去　　故令人短寿
为老所侵迫　　而无救护者
睹斯老病死　　令人大恐怖
唯作诸功德　　乐住至乐所

尔时。世尊说偈答言

冥运持命去　　故令人短寿
为老所侵迫　　而无救护者
观此有余过　　令人大恐怖
当断世贪爱　　无余涅盘乐

时。彼天子复说偈言

久见婆罗门　　逮得般涅盘
一切怖已过　　永超世恩爱

时。彼天子闻佛所说。欢喜随喜。稽首佛足。即没不现

