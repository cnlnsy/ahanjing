

如是我闻

一时。佛住王舍城

时。有尊者名曰净天。在鞞提诃国人间游行。至弥絺罗城庵罗园中。时。尊者净天晨朝着衣持钵。入弥絺罗城乞食。次第乞食。到自本家。时。净天母年老。在中堂持食祀火。求生梵天。不觉尊者净天在门外立

时。毗沙门天王于尊者净天所极生敬信。时。毗沙门天王。诸夜叉导从。乘虚而行。见尊者净天在门外立。又见其母手擎饮食。在中堂上供养祀火。不见其子在外门立。见已。从空中下。至净天母前。而说偈言

此婆罗门尼　　梵天极辽远
为求彼生故　　于此祠祀火
此非梵天道　　何为徒祀此
汝婆罗门尼　　净天住门外
垢秽永无余　　是则天中天
萧然无所有　　独一不兼资
为乞食入舍　　所应供养者
净天善修身　　人天良福田
远离一切恶　　不为染所染
德同于梵天　　形在人间住
不着一切法　　如彼淳熟龙
比丘正念住　　其心善解脱
应奉以初佛　　是则上福田
应以正信心　　及时速施与
当预建立洲　　令未来安乐
汝观此牟尼　　已渡苦海流
是故当信心　　及时速施与
当预建立洲　　令未来安乐
毗沙门天王　　开发彼令舍

时。尊者净天即为其母种种说法。示教照喜已。复道而去

