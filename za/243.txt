

如是我闻

一时。佛住毗舍离猕猴池侧重阁讲堂

尔时。世尊告诸比丘。若诸比丘于眼味者。当知是沙门．婆罗门不得自在脱于魔手。魔缚所缚。入于魔系。耳．鼻．舌．身．意亦复如是。若沙门．婆罗门于眼不味者。当知是沙门．婆罗门不随于魔。脱于魔手。不入魔系

佛说此经已。诸比丘闻佛所说。欢喜奉行

如味。如是欢喜．赞叹．染着．坚住．爱乐．憎嫉。亦如是说

如内入处七经．外入处七经。亦如是说

