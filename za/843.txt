

如是我闻

一时。佛住舍卫国只树给孤独园

尔时。世尊告尊者舍利弗。所谓流者。何等为流

舍利弗白佛言。世尊所说流者。谓八圣道

复问舍利弗。谓入流分。何等为入流分

舍利弗白佛言。世尊。有四种入流分。何等为四。谓亲近善男子．听正法．内正思惟．法次法向

复问舍利弗。入流者成就几法

舍利弗白佛言。有四分成就入流者。何等为四。谓于佛不坏净．于法不坏净．于僧不坏净．圣戒成就

佛告舍利弗。如汝所说。流者。谓八圣道。入流分者有四种。谓亲近善男子．听正法．内正思惟．法次法向。入流者成就四法。谓于佛不坏净．于法不坏净．于僧不坏净．圣戒成就

佛说此经已。尊者舍利弗闻佛所说。欢喜奉行

