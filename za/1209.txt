

如是我闻

一时。佛住瞻婆国揭伽池侧

尔时。尊者阿若憍陈如久住空闲阿练若处。来诣佛所。稽首佛足。以面掩佛足上。而说是言。久不见世尊。久不见善逝

尔时。尊者婆耆舍在于会中。作是念。我今当于尊者阿若憍陈如面前。以上座譬而赞叹之。作此念已。即从坐起。整衣服。为佛作礼。合掌白佛。世尊。欲有所说。善逝。欲有所说

佛告婆耆舍。欲说时便说

时。尊者婆耆舍即说偈言

上座之上座　　尊者憍陈如
已度已超越　　得安乐正受
于阿练若处　　常乐于远离
声闻之所应　　大师正法教
一切悉皆陈　　正受不放逸
大德力三明　　他心智明了
上座憍陈如　　护持佛法财
增上恭敬心　　头面礼佛足

尊者婆耆舍说是语时。诸比丘闻其所说。皆大欢喜

