

如是我闻

一时。佛住舍卫国只树给孤独园

尔时。世尊告诸比丘。转轮王七宝具足。成就人中四种神力。王四天下。身坏命终。生于天上。虽复转轮圣王七宝具足。成就人间神力。王四天下。身坏命终。得生天上。然犹未断地狱．畜生．饿鬼恶趣之苦。所以者何。以转轮王不得于佛不坏净。法．僧不坏净。圣戒不成就故

多闻圣弟子持粪扫衣。家家乞食。草蓐卧具。而彼多闻圣弟子解脱地狱．畜生．饿鬼恶趣之苦。所以者何。以彼多闻圣弟子于佛不坏净。法．僧不坏净。圣戒成就。是故。诸比丘。当作是学。于佛不坏净。法．僧不坏净。圣戒成就

佛说此经已。诸比丘闻佛所说。欢喜奉行

