如是我闻

一时。佛住舍卫国只树给孤独园

尔时。尊者舍利弗诣佛所。稽首佛足。退坐一面。白佛言。世尊。所谓贤圣等三昧根本众具。云何为贤圣等三昧根本众具

佛告舍利弗。谓七正道分为贤圣等三昧。为根本。为众具。何等为七。谓正见．正志．正语．正业．正命．正方便．正念。舍利弗。于此七道分为基业已。得一其心。是名贤圣等三昧根本众具

佛说此经已。诸比丘闻佛所说。欢喜奉行
