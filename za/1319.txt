

如是我闻

一时。佛在摩竭提国人间游行。日暮与五百比丘于屈摩夜叉鬼住处宿。时。屈摩夜叉鬼来诣佛所。稽首佛足。退住一面

时。屈摩夜叉鬼白佛言。世尊。今请世尊与诸大众于此夜宿

尔时。世尊默然受请

是时。屈摩夜叉鬼知世尊默然受请已。化作五百重阁房舍。卧床．坐床．踞床。俱襵褥枕。各五百具。悉皆化成。化作五百灯明。无诸烟炎。悉化现已。往诣佛所。稽首佛足。劝请世尊。令入其舍。令诸比丘次受房舍及诸卧具。周遍受已。还至佛所。稽首佛足。退坐一面。而说偈言

贤德有正念　　贤德常正念
正念安隐眠　　此世及他世
贤德有正念　　贤德常正念
正念安隐眠　　其心常寂止
贤德有正念　　贤德常正念
正念安隐眠　　舍降伏他军
贤德有正念　　贤德常正念
不杀不教杀　　不伏不教伏
慈心于一切　　心不怀怨结

尔时。世尊告屈摩夜叉鬼。如是。如是。如汝所说

时。屈摩夜叉鬼闻佛所说。欢喜随喜。稽首佛足。还自所住处

