

如是我闻

一时。佛住毗舍离猕猴池侧重阁讲堂

时。有长者名郁瞿娄。往诣佛所。稽首佛足。退坐一面。白佛言。世尊。何故有一比丘见法般涅盘。何故比丘不得见法般涅盘

佛告长者。若有比丘眼识于色。爱念染着。以爱念染着故。常依于识。为彼缚故。若彼取故。不得见法般涅盘。耳．鼻．舌．身．意识法亦复如是

若比丘眼识于色。不爱乐染着。不爱乐染着者。不依于识。不触．不着．不取故。此诸比丘得见法般涅盘。耳．鼻．舌．身．意识法亦复如是

是故。长者。有比丘得见法般涅盘者。有不得见法般涅盘者

如长者所问经。如是阿难所问经及佛自为诸比丘所说经。亦如上说

