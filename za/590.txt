

如是我闻

一时。佛住舍卫国只树给孤独园

尔时。世尊告诸比丘。过去世时。拘萨罗国有诸商人。五百乘车。共行治生。至旷野中。旷野有五百群贼在后随逐。伺便欲作劫盗。时。旷野中有一天神。止住路侧

时。彼天神作是念。当往诣彼拘萨罗国诸商人所。问其义理。若彼商人喜我所问。时解说者。我当方便令其安隐。得脱贼难。若不喜我所问者。当放舍之。如余天神

时。彼天神作是念已。即放身光。遍照商人车营。而说偈言

谁于觉睡眠　　谁复睡眠觉
谁有解此义　　谁能为我说

尔时。商人中有一优婆塞信佛．信法．信比丘僧。一心向佛．法．僧。归依佛．法．僧。于佛离疑。于法．僧离疑。于苦．集．灭．道离疑。见四圣谛得第一无间等果。在商人中与诸商人共为行侣。彼优婆塞于后夜时端坐思惟。系念在前。于十二因缘逆顺观察。所谓是事有故是事有。是事起故是事起。谓缘无明行。缘行识。缘识名色。缘名色六入处。缘六入处触。缘触受。缘受爱。缘爱取。缘取有。缘有生。缘生老．死．忧．悲．恼苦。如是纯大苦聚集。如是无明灭则行灭。行灭则识灭。识灭则名色灭。名色灭则六入处灭。六入处灭则触灭。触灭则受灭。受灭则爱灭。爱灭则取灭。取灭则有灭。有灭则生灭。生灭则老．死．忧．悲．恼苦灭。如是．如是纯大苦聚灭

时。彼优婆塞如是思惟已。而说偈言

我于觉睡眠　　我于睡眠觉
我解知此义　　能为人记说

时。彼天神问优婆塞。云何觉睡眠。云何睡眠觉。云何能解知。云何能记说

时。优婆塞说偈答言

贪欲及嗔恚　　愚痴得离欲
漏尽阿罗汉　　正智心解脱
彼则为觉悟　　我于彼睡眠
不知因生苦　　及苦因缘集
于此一切苦　　得无余灭尽
又不知正道　　等趣息苦处
斯等为常眠　　我于彼则觉
如是觉睡眠　　如是睡眠觉
如是善知义　　如是能记说

时。彼天神复说偈言

善哉觉睡眠　　善哉眠中觉
善哉解知义　　善哉能记说
久远乃今见　　诸兄弟而来
缘汝恩力故　　令诸商人众
得免于劫贼　　随道安乐去

如是。诸比丘。彼拘萨罗泽中诸商人众皆得安隐从旷野出

佛说此经已。诸比丘闻佛所说。欢喜奉行

