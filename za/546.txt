

如是我闻

一时。佛住舍卫国只树给孤独园。尔时。尊者摩诃迦旃延在跋兰那聚落乌泥池侧

时。有执澡灌杖梵志诣摩诃迦旃延所。共相问讯慰劳已。于一面坐。问摩诃迦旃延言。何因何缘王．王共诤。婆罗门居士．婆罗门居士共诤

摩诃迦旃延答梵志言。贪欲系着因缘故。王．王共诤。婆罗门居士．婆罗门居士共诤

梵志复问。何因何缘出家．出家而复共诤

摩诃迦旃延答言。以见欲系着故。出家．出家而复共诤

梵志复问。摩诃迦旃延。颇有能离贪欲系着及离此见欲系着不

尊者摩诃迦旃延答言。梵志。有。我大师如来．应．等正觉．明行足．善逝．世间解．无上士．调御丈夫．天人师．佛．世尊能离此贪欲系着及见欲系着

梵志复问。佛．世尊今在何所

答言。佛．世尊今在婆罗耆人中。拘萨罗国舍卫城只树给孤独园

尔时。梵志从座起。整衣服。偏袒右肩。右膝着地。向佛所住处合掌赞叹

南无南无佛．世尊．如来．应供．等正觉。能离欲贪诸系着。悉能远离贪欲缚及诸见欲。净根本

时。持澡灌杖梵志闻尊者摩诃迦旃延所说。欢喜随喜。从座起去

