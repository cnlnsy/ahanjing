

如是我闻

一时。佛住舍卫国只树给孤独园

时。有尊者见多比丘在拘萨罗人间。住一林中。着粪扫衣。时。梵天王与七百梵天乘其宫殿。来诣尊者见多比丘所。恭敬礼事

时。有天神。住彼林中者。而说偈言

观彼寂诸根　　能感善供养
具足三明达　　得不倾动法
度一切方便　　少事粪扫衣
七百梵天子　　乘宫来奉诣
见生死有边　　今礼度有岸

时。彼天神说偈赞叹见多比丘已。即没不现

