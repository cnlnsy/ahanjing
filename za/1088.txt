

如是我闻

一时。佛住王舍城耆阇崛山中

尔时。世尊于夜闇时。天小微雨。电光睒现。出房经行

时。魔波旬作是念。今沙门瞿昙住王舍城耆阇崛山中。夜闇微雨。电光时现。出房经行。我今当往。为作留难。执大团石。两手调弄。到于佛前。碎成微尘

尔时。世尊作是念。恶魔波旬欲作娆乱。即说偈言

若耆阇崛山　　于我前令碎
于佛等解脱　　不能动一毛
假令四海内　　一切诸山地
放逸之亲族　　令其碎成尘
亦不能倾动　　如来一毛发

时。魔波旬作是念。沙门瞿昙已知我心。内怀忧戚。即没不现

