

如是我闻

一时。佛住舍卫国只树给孤独园

有一天子。容色绝妙。于后夜时来诣佛所。稽首佛足。退坐一面。身诸光明遍照只树给孤独园

时。彼天子白佛言。世尊。比丘。比丘度驶流耶

佛言。如是。天子

天子复问。无所攀缘。亦无所住。度驶流耶

佛言。如是。天子

天子复问。无所攀缘。亦无所住而度驶流。其义云何

佛言。天子。我如是．如是抱。如是．如是直进。则不为水之所[漂*寸]。如是．如是不抱。如是．如是不直进。则为水所[漂*寸]。如是。天子。名为无所攀缘。亦无所住而度驶流

时。彼天子复说偈言

久见婆罗门　　逮得般涅盘
一切怖已过　　永超世恩爱

时。彼天子闻佛所说。欢喜随喜。稽首佛足。即没不现

