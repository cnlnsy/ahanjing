

如是我闻

一时。佛住波罗奈鹿野苑中仙人住处

尔时。世尊告五比丘。此苦圣谛。本所未曾闻法。当正思惟。时。生眼．智．明．觉。此苦集．此苦灭．此苦灭道迹圣谛。本所未曾闻法。当正思惟。时。生．眼．智．明．觉

复次。苦圣谛智当复知。本所未闻法。当正思惟。时。生眼．智．明．觉。苦集圣谛已知当断。本所未曾闻法。当正思惟。时。生眼．智．明．觉

复次。苦集灭。此苦灭圣谛已知当知作证。本所未闻法。当正思惟。时。生眼．智．明．觉。复以此苦灭道迹圣谛已知当修。本所未曾闻法。当正思惟。时。生眼．智．明．觉

复次。比丘。此苦圣谛已知。知已出。所未闻法。当正思惟。时。生眼．智．明．觉。复次。此苦集圣谛已知。已断出。所未闻法。当正思惟。时。生眼．智．明．觉

复次。苦灭圣谛已知．已作证出。所未闻法。当正思惟。时。生眼．智．明．觉。复次。苦灭道迹圣谛已知．已修出。所未曾闻法。当正思惟。时。生眼．智．明．觉

诸比丘。我于此四圣谛三转十二行不生眼．智．明．觉者。我终不得于诸天．魔．梵．沙门．婆罗门闻法众中。为解脱．为出．为离。亦不自证得阿耨多罗三藐三菩提。我已于四圣谛三转十二行生眼．智．明．觉。故于诸天．魔．梵．沙门．婆罗门闻法众中。得出．得脱。自证得成阿耨多罗三藐三菩提

尔时。世尊说是法时。尊者憍陈如及八万诸天远尘离垢。得法眼净

尔时。世尊告尊者憍陈如。知法未

憍陈如白佛。已知。世尊

复告尊者憍陈如。知法未

拘邻白佛。已知。善逝

尊者拘邻已知法故。是故名阿若拘邻

尊者阿若拘邻知法已。地神举声唱言。诸仁者。世尊于波罗奈国仙人住处鹿野苑中三转十二行法轮。诸沙门．婆罗门．诸天．魔．梵所未曾转。多所饶益。多所安乐。哀愍世间。以义饶益。利安天人。增益诸天众。减损阿修罗众

地神唱已。闻虚空神天．四天王天．三十三天．炎魔天．兜率陀天．化乐天．他化自在天展转传唱。须臾之间。闻于梵天身。梵天乘声唱言。诸仁者。世尊于波罗奈国仙人住处鹿野苑中三转十二行法轮。诸沙门．婆罗门．诸天．魔．梵。及世间闻法未所曾转。多所饶益。多所安乐。以义饶益诸天世人。增益诸天众。减损阿修罗众。世尊于波罗奈国仙人住处鹿野苑中转法轮。是故此经名转法轮经

佛说此经已。诸比丘闻佛所说。欢喜奉行

