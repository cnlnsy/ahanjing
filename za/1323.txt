

如是我闻

一时。佛在摩竭提国人间游行。与诸大众至摩尼遮罗鬼住处夜宿

尔时。摩尼遮罗鬼会诸鬼神。集在一处

时。有一女人。持香花鬘饰．饮食。至彼摩尼遮罗鬼神住处。彼女人遥见世尊在摩尼遮罗鬼神住处坐。见已。作是念。我今现见摩尼遮罗鬼神。即说偈言

善哉摩尼遮　　住摩伽陀国
摩伽陀国人　　所求悉如愿
云何于此世　　常得安乐住
后世复云何　　而得生天乐

尔时。世尊说偈答言

莫放逸慢恣　　用摩尼鬼为
若自修所作　　能得生天乐

时。彼女人作是念。此非摩尼遮罗鬼。是沙门瞿昙。如是知已。即以香花鬘饰供养世尊。稽首礼足。退坐一面。而说偈言

何道趣安乐　　当修何等行
此世常安隐　　后世生天乐

尔时。世尊说偈答言

布施善调心　　乐执护诸根
正见修贤行　　亲近于沙门
以正命自活　　他世生天乐
何用三十三　　诸天之苦网
但当一其心　　断除于爱欲
我当说离垢　　甘露法善听

时。彼女人闻世尊说法。示教照喜。如佛常法。谓布施．持戒。生天之福。欲味．欲患。烦恼清净。出要．远离。功德福利。次第演说清净佛法。譬如鲜净白[叠*毛]。易染其色。时。彼女人亦复如是。即于坐上。于四圣谛得平等观苦．集．灭．道

时。彼女人见法．得法．知法．入法。度诸疑惑。不由于他。于正法．律得无所畏。即从座起。整衣服。合掌白佛。已度。世尊。已度。善逝。我从今日。尽寿命。归佛．归法．归比丘僧

时。彼女人闻佛所说。欢喜随喜。礼佛而去

