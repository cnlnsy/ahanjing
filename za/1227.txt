

如是我闻

一时。佛住舍卫国只树给孤独园

时。波斯匿王有祖母。极所敬重。忽尔命终。出城阇维。供养舍利毕。弊衣乱发。来诣佛所。稽首佛足。退坐一面

尔时。世尊告波斯匿王。大王。从何所来。弊衣乱发

波斯匿王白佛。世尊。我亡祖母。极所敬重。舍我命终。出于城外阇维。供养毕。来诣世尊

佛告大王。极爱重敬念祖亲耶

波斯匿王白佛。世尊。极敬重爱恋。世尊。若国土所有象马七宝。乃至国位。悉持与人。能救祖母命者。悉当与之。既不能救。生死长辞。悲恋忧苦。不自堪胜。曾闻世尊所说。一切众生．一切虫．一切神。生者皆死。无不穷尽。无有出生而不死者。今日乃知世尊善说

佛言。大王。如是。如是。一切众生．一切虫．一切神。生者辄死。终归穷尽。无有一生而不死者

佛告大王。正使婆罗门大姓．刹利大姓．长者大姓。生者皆死。无不死者。正使刹利大王灌顶居位。王四天下。得力自在。于诸敌国无不降伏。终归有极。无不死者。若复。大王。生长寿天。王于天宫。自在快乐。终亦归尽。无不死者。若复。大王。罗汉比丘诸漏已尽。离诸重担。所作已作。逮得己利。尽诸有结。正智心善解脱。彼亦归尽。舍身涅盘。若复缘觉善调善寂。尽此身命。终归涅盘。诸佛世尊十力具足。四无所畏。胜师子吼。终亦舍身。取般涅盘。以如是比。大王当知。一切众生．一切虫．一切神。有生辄死。终归磨灭。无不死者。尔时。世尊复说偈言

一切众生类　　有命终归死
各随业所趣　　善恶果自受
恶业堕地狱　　为善上升天
修习胜妙道　　漏尽般涅盘
如来及缘觉　　佛声闻弟子
会当舍身命　　何况俗凡夫

佛说此经已。波斯匿王闻佛所说。欢喜随喜。作礼而去

