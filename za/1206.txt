

如是我闻

一时。佛住舍卫国只树给孤独园

时。优波遮罗比丘尼亦住舍卫国王园比丘尼众中。晨朝着衣持钵。入舍卫城乞食。食已。还精舍。举衣钵。洗足毕。持尼师坛。着肩上。入安陀林。坐一树下。入昼正受

时。魔波旬作是念。今沙门瞿昙住舍卫国只树给孤独园。优波遮罗比丘尼亦住舍卫国王园比丘尼众中。晨朝着衣持钵。入舍卫城乞食。食已。还精舍。举衣钵。洗足毕。持尼师坛。着肩上。入安陀林。坐一树下。入昼正受。我今当往。为作留难。即化作年少。容貌端正。至优波遮罗比丘尼所而说偈言

三十三天上　　炎魔兜率陀
化乐他自在　　发愿得往生

优波遮罗比丘尼作是念。此何等人。欲恐怖我。为人。为非人。为是奸狡人。自思觉悟。必是恶魔欲作娆乱。而说偈言

三十三天上　　炎魔兜率陀
化乐他自在　　斯等诸天上
不离有为行　　故随魔自在
一切诸世间　　悉是众行聚
一切诸世间　　悉皆动摇法
一切诸世间　　苦火常炽然
一切诸世间　　悉皆烟尘起
不动亦不摇　　不习近凡夫
不随于魔趣　　于是处娱乐
离一切爱苦　　舍一切闇冥
寂灭以作证　　安住诸漏尽
已觉汝恶魔　　则自磨灭去

时。魔波旬作是念。优波遮罗比丘尼已知我心。内怀忧寂。即没不现

