

如是我闻

一时。佛住舍卫国只树给孤独园

尔时。世尊告诸比丘。过去世时。释提桓因欲入园观。时。敕其御者。令严驾千马之车诣于园观。御者奉敕。即严驾千马之车。往白帝释。唯。俱尸迦。严驾已竟。唯王知时。天帝释即下常胜殿。东向合掌礼佛。尔时。御者见。即心惊毛竖。马鞭落地

时。天帝释见御者心惊毛竖。马鞭落地。即说偈言

汝见何忧怖　　马鞭落于地

御者说偈白帝释言

见王天帝释　　为舍脂之夫
所以生恐怖　　马鞭落地者
常见天帝释　　一切诸大地
人天大小王　　及四护世主
三十三天众　　悉皆恭敬礼
何处更有尊　　尊于帝释者
而今正东向　　合掌修敬礼

尔时。帝释说偈答言

我实于一切　　世间大小王
及四护世王　　三十三天众
最为其尊王　　故悉来恭敬
而复有世间　　随顺等正觉
名号满天师　　故我稽首礼

御者复白言

是必世间胜　　故使天王释
恭敬而合掌　　东向稽首礼
我今亦当礼　　天王所礼者

时。天帝释。舍脂之夫说如是偈。礼佛已。乘千马车。往诣园观

佛告诸比丘。彼天帝释于三十三天为自在王。尚恭敬佛。亦复赞叹恭敬于佛。汝等比丘正信．非家．出家学道。亦应如是恭敬于佛。亦当赞叹恭敬佛者。应当学

佛说此经已。诸比丘闻佛所说。欢喜奉行

