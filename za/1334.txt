

如是我闻

一时。佛住舍卫国只树给孤独园

时。有异比丘在拘萨罗人间。住一林中。入昼正受。起不正思惟

时。彼林中止住天神作是念。此非比丘法。止住林中。入昼正受。而起不正思惟。我今当往方便善觉悟之

时。彼天神而说偈言

何不正思惟　　觉观所寝食
当舍不正念　　专修于正受
遵崇佛法僧　　及自持净戒
常生随喜心　　喜乐转胜进
以心欢喜故　　速究竟苦边

时。彼天神说偈劝发已。彼比丘专精思惟。尽诸烦恼。得阿罗汉

