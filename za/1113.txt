

如是我闻

一时。佛住舍卫国只树给孤独园

尔时。世尊告诸比丘。过去世时。有天帝释欲入园观。王敕御者。令严驾千马之车。御者受教。即严驾已。还白帝释。乘已严驾。唯王知时

尔时。帝释从常胜殿来下。周向诸方。合掌恭敬

时。彼御者见天帝释从殿来下。住于中庭。周向诸方。合掌恭敬。见已惊怖。马鞭落地。而说偈言

诸方唯有人　　臭秽胞胎生
神处秽死尸　　饥渴常燋然
何故憍尸迦　　故重于非家
为我说其义　　饥渴愿欲闻

时。天帝释说偈答言

我正恭敬彼　　能出非家者
自在游诸方　　不计其行止
城邑国土色　　不能累其心
不畜资生具　　一往无欲定
往则无所求　　唯无为为乐
言则定善言　　不言则寂定
诸天阿修罗　　各各共相违
人间自共诤　　相违亦如是
唯有出家者　　于诸诤无诤
于一切众生　　放舍于刀杖
于财离财色　　不醉亦不荒
远离一切恶　　是故敬礼彼

是时。御者复说偈言

天王之所敬　　是必世间胜
故我从今日　　当礼出家人

如是说已。天帝释敬礼诸方一切僧毕。升于马车。游观园林

佛告比丘。彼天帝释于三十三天为自在王。而常恭敬众僧。亦常赞叹恭敬僧功德。汝等比丘正信．非家．出家学道。亦当如是恭敬众僧。亦当赞叹敬僧功德

佛说此经已。诸比丘闻佛所说。欢喜奉行

