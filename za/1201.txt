

如是我闻

一时。佛住舍卫国只树给孤独园

时。有优钵罗色比丘尼。住舍卫国王园比丘尼众中。晨朝着衣持钵。入舍卫城乞食。食已。还精舍。举衣钵。洗足毕。持尼师坛。着肩上。入安陀林。坐一树下。入昼正受

时。魔波旬作是念。今沙门瞿昙住舍卫国只树给孤独园。优钵罗色比丘尼住舍卫国王园比丘尼众中。晨朝着衣持钵。入舍卫城乞食。食已。还精舍。举衣钵。洗足毕。持尼师坛。着肩上。入安陀林。坐一树下。入昼正受。我今当往。为作留难。即化作年少。容貌端正。至优钵罗色比丘尼所。而说偈言

妙华坚固树　　依止其树下
独一无等侣　　不畏恶人耶

时。优钵罗色比丘尼作是念。为何等人。欲恐怖我。为是人。为非人。为奸狡人。如是思惟。即得觉知。必是恶魔波旬欲乱我耳。即说偈言

设使有百千　　皆是奸狡人
如汝等恶魔　　来至我所者
不能动毛发　　不畏汝恶魔

魔复说偈言

我今入汝腹　　住于内藏中
或住两眉间　　汝不能见我

时。优钵罗色比丘尼复说偈言

我心有大力　　善修习神通
大缚已解脱　　不畏汝恶魔
我已吐三垢　　恐怖之根本
住于不恐地　　不畏于魔军
于一切爱喜　　离一切闇冥
已证于寂灭　　安住诸漏尽
觉知汝恶魔　　自当消灭去

时。魔波旬作是念。优钵罗色比丘尼已知我心。内怀忧愁。即没不现

