

如是我闻

一时。佛住舍卫国只树给孤独园

时。有异比丘独一静处。专精思惟。作是念。云何知．云何见。名为见法。思惟已。从禅起。往诣佛所。稽首礼足。退坐一面。白佛言。世尊。我独一静处。专精思惟。作是念。比丘云何知．云何见。名为见法。今问世尊。唯愿解说

佛告比丘。谛听。善思。当为汝说。有二法。眼．色。缘生眼识。如上广说。尊者。如所说偈

眼色二种缘　　生于心心法
识触及俱生　　受想等有因
非我非我所　　亦非福伽罗
亦非摩[少/兔]阇　　亦非摩那婆
是则为生灭　　苦阴变易法
于斯等作想　　施设于众生
那罗摩[少/兔]阇　　及与摩那婆
亦余众多想　　皆因苦阴生
诸业爱无明　　因积他世阴
余沙门异道　　异说二法者
彼但有言说　　闻已增痴惑
贪爱息无余　　无明没永灭
爱尽众苦息　　无上佛眼说

佛说此经已。诸比丘闻佛所说。欢喜奉行

