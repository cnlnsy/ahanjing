

如是我闻

一时。佛住舍卫国只树给孤独园

时。有摩伽天子。容色绝妙。于后夜时来诣佛所。稽首佛足。退坐一面。其身光明遍照只树给孤独园

时。有摩伽天子说偈问佛

杀何得安眠　　杀何得善乐
为杀何等入　　瞿昙所赞叹

尔时。世尊说偈答言

若杀于嗔恚　　而得安隐眠
杀于嗔恚者　　令人得欢喜
嗔恚为毒本　　杀者我所叹
杀彼嗔恚已　　长夜无忧患

于时。摩伽天子闻佛所说。欢喜随喜。稽首佛足。即没不现

