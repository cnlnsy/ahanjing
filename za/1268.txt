

如是我闻

一时。佛住舍卫国只树给孤独园。时。有一天子。容色绝妙。于后夜时来诣佛所。稽首佛足。退坐一面。其身光明遍照只树给孤独园

时。彼天子白佛言。比丘知一切众生所着．所集。决定解脱．广解脱．极广解脱耶

佛告天子。我悉知一切众生所着．所集。决定解脱．广解脱．极广解脱。天子白佛。比丘云何知一切众生所着．所集。决定解脱．广解脱．极广解脱

佛告天子。爱喜灭尽。我心解脱。心解脱已。故知一切众生所着．所集。决定解脱．广解脱．极广解脱

时。彼天子复说偈言

久见婆罗门　　逮得般涅盘
一切怖已过　　永超世恩爱

时。彼天子闻佛所说。欢喜随喜。稽首佛足。即没不现

