

如是我闻

一时。佛住舍卫国只树给孤独园

时。有一天子。容色绝妙。于后夜时来诣佛所。稽首佛足。退坐一面。身诸光明遍照只树给孤独园

时。彼天子说偈问佛

谁隐彼世间　　谁系于世间
谁忆于众生　　谁建众生幢

尔时。世尊说偈答言

无明覆世间　　爱结缚众生
隐覆忆众生　　我慢众生幢

时。彼天子即复说偈而问佛言

谁无有覆盖　　谁复无爱结
谁即出隐覆　　谁不建慢幢

尔时。世尊说偈答言

如来等正觉　　正智心解脱
不为无明覆　　亦无爱结系
超出于隐覆　　摧灭我慢幢

时。彼天子复说偈言

久见婆罗门　　逮得般涅盘
一切怖已过　　永超世恩爱

时。彼天子闻佛所说。欢喜随喜。稽首佛足。即没不现

