

如是我闻

一时。佛住王舍城迦兰陀竹园。尔时。世尊夜后分时闻野狐鸣

是夜过已。于大众前敷座而坐。告诸比丘。汝等于夜后分闻野狐鸣不

比丘白佛。如是。世尊

佛告比丘。彼野狐者。疥疮所困。是故鸣唤。若能有人为彼野狐治疥疮者。野狐必当知恩报恩。而今有一愚痴之人。无有知恩报恩。是故。诸比丘。当如是学。知恩报恩。其有小恩尚报。终不忘失。况复大恩

佛说此经已。诸比丘闻佛所说。欢喜奉行

