

如是我闻

一时。佛住舍卫国只树给孤独园

时。有一天子。容色绝妙。于后夜时来诣佛所。稽首佛足。退坐一面。身诸光明遍照只树给孤独园

时。彼天子说偈问佛

施何得大力　　施何得妙色
施何得安乐　　施何得明目
修习何等施　　名曰一切施
今启问世尊　　愿为分别说

尔时。世尊说偈答言

施食得大力　　施衣得妙色
施乘得安乐　　施灯得明目
虚馆以待宾　　是名一切施
以法而诲彼　　是则施甘露

时。彼天子复说偈言

久见婆罗门　　逮得般涅盘
一切怖已过　　永超世恩爱

时。彼天子闻佛所说。欢喜随喜。稽首佛足。即没不现

