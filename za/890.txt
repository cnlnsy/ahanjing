

如是我闻

一时。佛住舍卫国只树给孤独园

尔时。世尊告诸比丘。当为汝说无为法。及无为道迹。谛听。善思。云何无为法。谓贪欲永尽。嗔恚．愚痴永尽。一切烦恼永尽。是无为法。云何为无为道迹。谓八圣道分。正见．正智．正语．正业．正命．正方便．正念．正定。是名无为道迹

佛说此经已。诸比丘闻佛所说。欢喜奉行

如无为。如是难见．不动．不屈．不死．无漏．覆荫．洲渚．济渡．依止．拥护．不流转．离炽焰．离烧然．流通．清凉．微妙．安隐．无病．无所有．涅盘亦如是说

