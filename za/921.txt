

如是我闻

一时。佛住王舍城迦兰陀竹园

尔时。世尊告诸比丘。世有良马。四能具足。当知是良马。王所服乘。何等为四。所谓贤善．捷疾．堪能．调柔。如是善男子四德成就。世所宗重。承事供养。为无上福田。何等为四。谓善男子成就无学戒身．无学定身．无学慧身．无学解脱身

佛说此经已。诸比丘闻佛所说。欢喜奉行

