

如是我闻

一时。佛在拘萨罗国人间游行。住鞞罗磨聚落北身恕林中

鞞罗聚落婆罗门长者闻世尊住聚落北身恕林中。闻已。共相招集。往诣佛所。稽首佛足。退坐一面。白佛言。世尊。何因．何缘有众生身坏命终。生地狱中

佛告诸婆罗门长者。行非法行．行危崄行因缘故。身坏命终。生地狱中。诸婆罗门长者白佛。行何等非法行．危崄行。身坏命终。生地狱中

佛告婆罗门长者。杀生。乃至邪见。具足十不善业因缘故。婆罗门。是非法行．危崄行。身坏命终。生地狱中

婆罗门白佛。何因缘诸众生身坏命终。得生天上

佛告婆罗门长者。行法行．行正行。以是因缘故。身坏命终。得生天上

复问。世尊。行何等法行．何等正行。身坏命终。得生天上

佛告婆罗门长者。谓离杀生。乃至正见。十善业迹因缘故。身坏命终。得生天上。婆罗门长者。若有行此法行．行此正行者。欲求刹利大性家．婆罗门大性家．居士大性家。悉得往生。所以者何。以法行．正行因缘故

若复欲求生四王．三十三天。乃至他化自在天。悉得往生。所以者何。以法行．正行故。行净戒者。其心所愿。悉自然得

若复如是法行．正行者。欲求生梵天。亦得往生。所以者何。以行正行．法行故。持戒清净。心离爱欲。所愿必得

若复欲求往生光音．遍净。乃至阿伽尼吒。亦复如是。所以者何。以彼持戒清净。心离欲故

若复欲求离欲．恶不善法。有觉有观。乃至第四禅具足住。悉得成就。所以者何。以彼法行．正行故。持戒清净。心离爱欲。所愿必得

欲求慈．悲．喜．舍。空入处．识入处．无所有入处．非想非非想入处皆悉得。所以者何。以法行．正行故。持戒清净。心离爱欲。所愿必得

欲求断三结。得须陀洹．斯陀含．阿那含果。无量神通。天耳．他心智．宿命智．生死智．漏尽智皆悉得。所以者何。以法行．正行故。持戒．离欲。所愿必得

时。婆罗门长者闻佛所说。欢喜随喜。作礼而去

