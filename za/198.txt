

如是我闻

一时。佛住王舍城耆阇崛山

尔时。尊者罗睺罗往诣佛所。稽首佛足。退住一面。白佛言。世尊。云何知．云何见我内识身及外一切相。令我．我所．我慢使系着不生

尔时。世尊告罗睺罗。善哉。罗睺罗。能问如来甚深之义

佛告罗睺罗。眼若过去．若未来．若现在。若内．若外。若粗．若细。若好．若丑。若远．若近。彼一切非我．非异我．不相在如实知。耳．鼻．舌．身．意亦复如是

罗睺罗。作如是知．如是见我此识身及外一切相。令我．我所．我慢使系着不生。罗睺罗。如是我．我所．我慢使系着不生者。罗睺罗。是名断爱浊见。正无间等。究竟苦边

佛说此经已。尊者罗睺罗闻佛所说。欢喜奉行

如内入处。如是外入处。色．声．香．味．触．法。眼识。耳．鼻．舌．身．意识。眼触。耳．鼻．舌．身．意触。眼触生受。耳．鼻．舌．身．意触生受。眼触生想。耳．鼻．舌．身．意触生想。眼触生思。耳．鼻．舌．身．意触生思。眼触生爱。耳．鼻．舌．身．意触生爱。亦如上说

