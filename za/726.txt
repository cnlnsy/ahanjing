

如是我闻

一时。佛住王舍城夹谷精舍。尔时。尊者阿难亦在彼住

时。尊者阿难独一静处禅思思惟。作如是念。半梵行者。所谓善知识．善伴党．善随从。非恶知识．恶伴党．恶随从

时。尊者阿难从禅觉。往诣佛所。稽首礼足。退坐一面。白佛言。世尊。我独一静处禅思思惟。作是念。半梵行者。所谓善知识．善伴党．善随从。非恶知识．恶伴党．恶随从

佛告阿难。莫作是言。半梵行者。谓善知识．善伴党．善随从。非恶知识．恶伴党．恶随从。所以者何。纯一满静。梵行清白。所谓善知识．善伴党．善随从。非恶知识．恶伴党．恶随从。我为善知识故。有众生于我所取念觉分。依远离．依无欲．依灭．向于舍。如是择法觉分。精进．喜．猗．定．舍觉分。依远离．依无欲．依灭．向于舍。以是故当知。阿难。纯一满静。梵行清白。谓善知识．善伴党．善随从。非恶知识．非恶伴党．非恶随从

佛说此经已。诸比丘闻佛所说。欢喜奉行

