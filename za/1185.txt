

如是我闻

一时。佛住拘萨罗人间游行。住孙陀利河侧丛林中

时。有孙陀利河侧住止婆罗门来诣佛所。面相问讯慰劳已。退坐一面。问佛言。瞿昙。至孙陀利河中洗浴不

佛告婆罗门。何用于孙陀利河中洗浴为

婆罗门白佛。瞿昙。孙陀利河是济度之数。是吉祥之数。是清净之数。若有于中洗浴者。悉能除人一切诸恶

尔时。世尊即说偈言

非孙陀利河　　亦非婆休多
非伽耶萨罗　　如是诸河等
作诸恶不善　　能令其清净
恒河婆休多　　孙陀利河等
愚者常居中　　不能除众恶
其清净之人　　何用洗浴为
其清净之人　　何用布萨为
净业以自净　　是生于受持
不杀亦不盗　　不淫不妄语
信施除悭垢　　于斯而洗浴
于一切众生　　常起慈悲心
井水以洗浴　　用伽耶等为
内心自清净　　不待洗于外
下贱田舍儿　　身体多污垢
以水洗尘秽　　不能净其内

尔时。孙陀利河侧婆罗门闻佛所说。欢喜随喜。从座起而去

