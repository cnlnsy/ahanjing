

如是我闻

一时。佛住舍卫国只树给孤独园

尔时。世尊告诸比丘。应离邪见。应断邪见。若邪见不可断者。我终不说应离．断邪见。以邪见可断故。我说比丘当离邪见。若不离邪见者。邪见当作非义不饶益苦。是故我说当离邪见。如是邪志．邪语．邪业．邪命．邪方便．邪念．邪定亦如是说

诸比丘。离邪见已。当修正见。若不得修正见者。我终不说修习正见。以得修正见故。我说比丘应修正见。若不修正见者。当作非义不饶益苦。以不修正见。作非义不饶益苦故。是故我说当修正见。以义饶益。常得安乐。是故。比丘。当修正见。如是正志．正语．正业．正命．正方便．正念．正定亦如是说

佛说此经已。诸比丘闻佛所说。欢喜奉行

