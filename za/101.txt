

如是我闻

一时。佛在拘萨罗人间游行。有从迦帝聚落．堕鸠罗聚落二村中间。一树下坐。入尽正受

时。有豆磨种姓婆罗门随彼道行。寻佛后来。见佛脚迹千辐轮相。印文显现。齐辐圆辋。众好满足。见已。作是念。我未曾见人间有如是足迹。今当随迹以求其人。即寻脚迹至于佛所。来见世尊坐一树下。入尽正受。严容绝世。诸根澄静。其心寂定。第一调伏。正观成就。光相巍巍。犹若金山。见已。白言。为是天耶

佛告婆罗门。我非天也

为龙．夜叉．乾闼婆．阿修罗．迦楼罗．紧那罗．摩睺罗伽．人．非人等

佛告婆罗门。我非龙乃至人．非人也

婆罗门白佛。若言非天．非龙。乃至非人．非非人。为是何等

尔时。世尊说偈答言

天龙乾闼婆　　紧那罗夜叉
无善阿修罗　　诸摩睺罗伽
人与非人等　　悉由烦恼生
如是烦恼漏　　一切我已舍
已破已磨灭　　如芬陀利生
虽生于水中　　而未曾着水
我虽生世间　　不为世间着
历劫常选择　　纯苦无暂乐
一切有为行　　悉皆生灭故
离垢不倾动　　已拔诸剑刺
究竟生死除　　故名为佛陀

佛说此经已。豆摩种婆罗门闻佛所说。欢喜随喜。从路而去

