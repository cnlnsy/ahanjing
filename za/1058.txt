

如是我闻

一时。佛住舍卫国只树给孤独园

尔时。世尊告诸比丘。三十法成就者。如铁鉾钻水。身坏命终。下生恶趣泥犁中。何等为三十法。谓自手杀生。教人令杀。赞叹杀生。乃至自行邪见。复以邪见教人令行。常复赞叹行邪见者。是名三十法。如铁鉾钻水。身坏命终。下生恶趣泥犁中。有三十法成就者。如铁鉾钻空。身坏命终。上生天上。何等为三十法。谓自不杀生。教人不杀。常复赞叹不杀功德。乃至自行正见。复以正见教人令行。常复赞叹正见功德。是名三十法成就。如铁鉾钻空。身坏命终。上生天上

诸比丘闻佛所说。欢喜奉行

