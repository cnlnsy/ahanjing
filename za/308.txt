

如是我闻

一时。佛住舍卫国只树给孤独园

尔时。世尊告诸比丘。诸天．世人于色染着爱乐住。彼色若无常．变易．灭尽。彼诸天．人则生大苦。于声．香．味．触．法染着爱乐住。彼法变易．无常．灭尽。彼诸天．人得大苦住

如来于色．色集．色灭．色味．色患．色离如实知。如实知已。于色不复染着爱乐住。彼色变易．无常．灭尽。则生乐住。于声．香．味．触．法。集．灭．味．患．离如实知。如实知已。不复染着爱乐住。彼色变易．无常．灭尽。则生乐住。所以者何。眼．色缘生眼识。三事和合触。触缘受。若苦．若乐．不苦不乐。此三受集。此受灭．此受患．此受离如实知。于彼色因缘生厄碍。厄碍尽已。名无上安隐涅盘。耳．鼻．舌．身．意法缘生意识。三事和合触。触缘受。若苦．若乐．不苦不乐。彼受集．受灭．受味．受患．受离如实知。如实知已。彼法因缘生厄碍。厄碍尽已。名无上安隐涅盘

尔时。世尊而说偈言

于色声香味　　触法六境界
一向生喜悦　　爱染深乐着
诸天及世人　　唯以此为乐
变易灭尽时　　彼则生大苦
唯有诸贤圣　　见其灭为乐
世间之所乐　　观察悉为怨
贤圣见苦者　　世间以为乐
世间之所苦　　于圣则为乐
甚深难解法　　世间疑惑生
大闇所昏没　　盲冥无所见
唯有智慧者　　发朦开大明
如是甚深句　　非圣孰能知
不还受身者　　深达谛明了

佛说此经已。诸比丘闻佛所说。欢喜奉行

