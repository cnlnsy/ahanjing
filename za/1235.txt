

如是我闻

一时。佛住舍卫国只树给孤独园

时。波斯匿王忿诸国人。多所囚执。若刹利．若婆罗门．若鞞舍．若首陀罗．若旃陀罗。持戒．犯戒。在家．出家。悉皆被录。或锁．或杻械．或以绳缚

时。有众多比丘晨朝着衣持钵。入舍卫城乞食。闻波斯匿王多所摄录。乃至或锁．或缚。乞食毕。还精舍。举衣钵。洗足已。往诣佛所。稽首佛足。退坐一面。白佛言。世尊。我等今日众多比丘入城乞食。闻波斯匿王多所收录。乃至锁缚

尔时。世尊即说偈言

非绳锁杻械　　名曰坚固缚
染污心顾念　　钱财宝妻子
是缚长且固　　虽缓难可脱
慧者不顾念　　世间五欲乐
是则断诸缚　　安隐永超世

佛说此经已。诸比丘闻佛所说。欢喜奉行

