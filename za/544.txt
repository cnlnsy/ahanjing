

如是我闻

一时。佛住舍卫国只树给孤独园。时。尊者阿那律在舍卫国松林精舍

时。有众多外道出家诣尊者阿那律所。共相问讯慰劳已。于一面坐。语尊者阿那律。尊者何故于沙门瞿昙法中出家

尊者阿那律言。为修习故

复问。何所修习

答言。谓修诸根．修诸力．修诸觉分．修诸念处。汝欲闻何等修

复问。根．力．觉分。我不知其名字。况复问义。然我欲闻念处

尊者阿那律言。谛听。善思。当为汝说。若比丘内身身观念处。乃至法法观念处

时。众多外道出家闻尊者阿那律所说。欢喜随喜。各从座起而去

