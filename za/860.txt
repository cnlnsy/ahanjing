

如是我闻

一时。佛住舍卫国只树给孤独园。前三月结夏安居竟。众多比丘集于食堂。为世尊缝衣

时。有长者梨师达多及富兰那兄弟二人。于鹿径泽中修治田业。闻众多比丘在于食堂。为世尊缝衣。言。如来不久作衣竟。着衣持钵。人间游行。闻已。语一士夫言。汝今当往诣世尊所。瞻视世尊。若必去者。速来语我

时。彼士夫即受教敕。往到一处。见世尊出。即速来还白梨师达多及富兰那。世尊已来。及诸大众

时。梨师达多及富兰那往迎世尊。世尊遥见梨师达多及富兰那随路而来。即出路边。敷尼师坛。正身端坐

梨师达多及富兰那稽首佛足。退坐一面。白佛言。世尊。我今四体支解。四方易韵。所忆念事。今悉迷忘。何时当复得见世尊及诸知识比丘。世尊今出至拘萨罗。从拘萨罗至伽尸。从伽尸至摩罗。从摩罗至摩竭陀。从摩竭陀至殃伽。从殃伽至修摩。从修摩至分陀罗。从分陀罗至迦陵伽。是故我今极生忧苦。何时当复得见世尊及诸知识比丘

佛告梨师达多及富兰那。汝见如来及不见如来。见诸知识比丘及不见。汝且随时修习六念。何等为六。汝当念如来事。广说乃至念天。然其长者。在家愦丙。在家染着。出家空闲。难可俗人处于非家。一向鲜洁。纯一满净。梵行清白

长者白佛。奇哉。世尊。善说此法。在家愦丙。在家染着。出家空闲。难可俗人处于非家。一向鲜洁。纯一满净。梵行清白。我是波斯匿王大臣。波斯匿王欲入园观。令我乘于大象。载王第一宫女。一在我前。一在我后。我坐其中。象下阪时。前者抱我项。后者攀我背。象上阪时。后者抱我颈。前者攀我衿。彼诸婇女为娱乐王故。衣缯婇衣。着众妙香。璎珞庄严。我与同游。常护三事。一者御象。恐失正道。二自护心。恐生染着。三自护持。恐其颠坠。世尊。我于尔时。于王婇女。无一刹那不正思惟

佛告长者。善哉。善哉。能善护心

长者白佛。我在家中所有财物。常与世尊及诸比丘．比丘尼．优婆塞．优婆夷．等共受用。不计我所

佛告长者。善哉。善哉。汝拘萨罗国钱财巨富。无有与汝等者。而能于财。不计我所

尔时。世尊为彼长者种种说法。示教照喜。示教照喜已。从座而去

