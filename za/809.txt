

如是我闻

一时。佛住金刚聚落跋求摩河侧萨罗梨林中

尔时。世尊为诸比丘说不净观。赞叹不净观言。诸比丘修不净观。多修习者。得大果大福利

时。诸比丘修不净观已。极厌患身。或以刀自杀。或服毒药。或绳自绞．投岩自杀。或令余比丘杀

有异比丘极生厌患恶露不净。至鹿林梵志子所。语鹿林梵志子言。贤首。汝能杀我者。衣钵属汝

时。鹿林梵志子即杀彼比丘。持刀至跋求摩河边。洗刀时。有魔天住于空中。赞鹿林梵志子言。善哉。善哉。贤首。汝得无量功德。能令诸沙门释子持戒有德。未度者度。未脱者脱。未稣息者令得稣息。未涅盘者令得涅盘。诸长利衣钵杂物悉皆属汝

时。鹿林梵志子闻赞叹已。增恶邪见。作是念。我今真实大作福德。令沙门释子持戒功德者。未度者度。未脱者脱。未稣息者令得稣息。未涅盘者令得涅盘。衣钵杂物悉皆属我。于是手执利刀。循诸房舍．诸经行处．别房．禅房。见诸比丘。作如是言。何等沙门持戒有德。未度者我能令度。未脱者令脱。未稣息者令得稣息。未涅盘令得涅盘

时。有诸比丘厌患身者。皆出房舍。语鹿林梵志子言。我未得度。汝当度我。我未得脱。汝当脱我。我未得稣息。汝当令我得稣息。我未得涅盘。汝当令我得涅盘

时。鹿林梵志子即以利刀杀彼比丘。次第。乃至杀六十人

尔时。世尊至十五日说戒时。于众僧前坐。告尊者阿难。何因何缘诸比丘转少．转减．转尽

阿难白佛言。世尊为诸比丘说修不净观。赞叹不净观。诸比丘修不净观已。极厌患身。广说。乃至杀六十比丘。世尊。以是因缘故。令诸比丘转少．转减．转尽。唯愿世尊更说余法。令诸比丘闻已。勤修智慧。乐受正法。乐住正法

佛告阿难。是故。我今次第说。住微细住。随顺开觉。已起．未起恶不善法速令休息。如天大雨。起．未起尘能令休息。如是。比丘。修微细住。诸起．未起恶不善法能令休息。阿难。何等为微细住多修习。随顺开觉。已起．未起恶不善法能令休息。谓安那般那念住

阿难白佛。云何修习安那般那念住。随顺开觉。已起．未起恶不善法能令休息

佛告阿难。若比丘依止聚落。如前广说。乃至如灭出息念而学

佛说此经已。尊者阿难闻佛所说。欢喜奉行

