

如是我闻

一时。佛住舍卫国只树给孤独园

尔时。世尊于夜闇中。天时小雨。电光焰照。佛告阿难。汝可以伞盖覆灯持出

尊者阿难即受教。以伞盖覆灯。随佛后行。至一处。世尊微笑。尊者阿难白佛言。世尊不以无因缘而笑。不审世尊今日何因何缘而发微笑

佛告阿难。如是。如是。如来不以无因缘而笑。汝今持伞盖覆灯。随我而行。我见梵天亦复如是持伞盖覆灯。随拘邻比丘后行。释提桓因亦复持伞盖覆灯。随摩诃迦叶后行。袟栗帝罗色吒罗天王亦持伞盖覆灯。随舍利弗后行。毗楼勒迦天王亦持伞盖覆灯。随大目揵连后行。毗楼匐叉天王亦持伞盖覆灯。随摩诃拘絺罗后行。毗沙门天王亦持伞盖覆灯。随摩诃劫宾那后行

佛说此经已。尊者阿难闻佛所说。欢喜奉行

