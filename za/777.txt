

如是我闻

一时。佛住舍卫国只树给孤独园

尔时。世尊告诸比丘。于内法中。我不见一法令未生恶不善法生。已生恶不善法重生令增广。未生善法不生。已生者令退。所谓不正思惟。诸比丘。不正思惟者。未生邪见令生。已生者重生令增广。未生正见不生。已生者令退。如是未生邪志．邪语．邪业．邪命．邪方便．邪念．邪定令生。已生者重生令增广。未生正志．正语．正业．正命．正方便．正念．正定不生。已生者令退

诸比丘。我于内法中。不见一法。未生恶不善法令不生。已生恶不善法令灭。未生善法令生。已生善法重生令增广。如说正思惟。诸比丘。正思惟者。令未生邪见不生。已生邪见令灭。未生正见令生。已生正见重生令增广。如是未生邪志．邪语．邪业．邪命．邪方便．邪念．邪定令不生。已生者令灭。未生正志．正语．正业．正命．正方便．正念．正定令生。已生者重生令增广

佛说此经已。诸比丘闻佛所说。欢喜奉行

