

如是我闻

一时。佛住舍卫国只树给孤独园

时。有天子名悉鞞梨。容色绝妙。于后夜时来诣佛所。稽首佛足。退坐一面。身诸光明遍照只树给孤独园

时。彼天子而说偈言

诸天及世人　　于食悉欣乐
颇有诸世间　　福乐自随逐

尔时。世尊说偈答言

净信心惠施　　此世及后世
随其所至处　　福报常影随
是故当舍悭　　行无垢惠施
施已心欢喜　　此世他世受

时。彼悉鞞梨天子白佛言。奇哉。世尊。善说斯义

净信心惠施　　此世及他世
随其所至处　　福报常影随
是故当舍悭　　行无垢惠施
施已心欢喜　　此世他世受

悉鞞梨天子白佛言。世尊。我自知过去世时曾为国王。名悉鞞梨。于四城门普施为福。于其城内有四交道。亦于其中布施作福

时。有第一夫人来语我言。大王大作福德。而我无力修诸福业。我时告言。城东门外布施作福悉皆属汝。时。诸王子复来白我。大王多作功德。夫人亦同。而我无力作诸福业。我今愿得依于大王少作功德。我时答言。城南门外所作施福悉皆属汝。时。有大臣复来白我。今日大王多作功德。夫人．王子悉皆共之。而我无力作诸福业。愿依大王少有所作。我时告言。城西门外所作施福悉皆属汝。时。诸将士复来白我。今日大王多作功德。夫人．太子及诸大臣悉皆共之。唯我无力能修福业。愿依大王得有所作。我时答言。城北门外所作施福悉皆属汝。国中庶民复来白我。今日大王多作功德。夫人．王子．大臣．诸将悉皆共之。唯我无力不能修福。愿依大王少有所作。我时答言。于其城内四交道头所作施福悉属汝等。尔时。国王夫人．王子．大臣．将士．庶民悉皆惠施。作诸功德。我先所作惠施功德于兹则断

时。我所使诸作福者。还至我所。为我作礼而白我言。大王当知。诸修福处。夫人．王子．大臣．将士及诸庶民各据其处。行施作福。大王所施于兹则断。我时答言。善男子。诸方边国岁输财物应入我者。分半入库。分其半分。即于彼处惠施作福。彼闻教旨。往诣边国。集诸财物。半送于库。半留于彼惠施作福

我先长夜如是惠施作福。长夜常得可爱．可念．可意福报。常受快乐。无有穷极。以斯福业及福果福报。悉皆入于大功德聚数。譬如五大河合为一流。所谓恒河．耶蒲那．萨罗由．伊罗跋提．摩醯。如是五河合为一流。无有人能量其河水百千万亿斗斛之数。彼大河水得为大水聚数。我亦如是。所作功德果．功德报不可称量。悉得入于大功德聚数

尔时。悉鞞梨天子闻佛所说。欢喜随喜。稽首佛足。即没不现

