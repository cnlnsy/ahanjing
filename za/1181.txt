

如是我闻

一时。佛在拘萨罗人间游行。至浮梨聚落。住天作婆罗门庵罗园中。尊者优波摩为侍者

尔时。世尊患背痛。告尊者优婆摩。汝举衣钵已。往至天作婆罗门舍

时。天作婆罗门处于中堂。令梳头者理剃须发。见尊者优波摩于外门住。见已。即说偈言

何等剃须发　　身着僧迦梨
住于彼门外　　为欲何所求

尊者优波摩说偈答言

罗汉世善逝　　所患背风疾
颇有安乐水　　疗牟尼疾不

时。天作婆罗门以满钵酥．一瓶油．一瓶石蜜。使人担持。并持暖水。随尊者优波摩诣世尊所。以涂其体。暖水洗之。酥蜜作饮。世尊背疾即得安隐

时。天作婆罗门晨朝早起。往诣佛所。稽首礼足。退坐一面。而说偈言

何言婆罗门　　施何得大果
何等为时施　　云何净福田

尔时。世尊说偈答言

若得宿命智　　见天定趣生
得尽诸有漏　　牟尼起三明
善知心解脱　　解脱一切贪
说名婆罗门　　施彼得大果
施彼为时施　　随所欲福田

时。天作婆罗门闻佛所说。欢喜随喜。作礼而去

