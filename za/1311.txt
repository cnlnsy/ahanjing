

如是我闻

一时。佛住舍卫国只树给孤独园

时。有陀摩尼天子。容色绝妙。于后夜时来诣佛所。稽首佛足。退坐一面。身诸光明遍照只树给孤独园

时。彼陀摩尼天子而说偈言

为婆罗门事　　学断莫疲惓
断除诸爱欲　　不求受后身

尔时。世尊说偈答言

婆罗门无事　　所作事已作
乃至不得岸　　昼夜常勤跪
已到彼岸住　　于岸复何跪
此是婆罗门　　专精漏尽禅
一切诸忧恼　　炽然永已断
是则到彼岸　　涅盘无所求

时。陀摩尼天子闻佛所说。欢喜随喜。稽首佛足。即没不现

