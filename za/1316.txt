

如是我闻

一时。佛住舍卫国只树给孤独园

时。有栴檀天子。容色绝妙。于后夜时来诣佛所。稽首佛足。退坐一面。其身光明遍照只树给孤独园

时。彼天子说偈问佛

谁度于诸流　　昼夜勤不懈
不攀无住处　　云何不没溺

尔时。世尊说偈答言

一切戒具足　　智慧善正受
内思惟正念　　能度难度流
不染此欲想　　超度彼色爱
贪喜悉已尽　　不入于难测

时。彼栴檀天子闻佛所说。欢喜随喜。稽首佛足。即没不现

