

如是我闻

一时。佛住舍卫国只树给孤独园

尔时。世尊告诸比丘。于内法中。我不见一法能令未生恶不善法生。已生者重生令增广。如说不正思惟者。诸比丘。不正思惟者。未起邪见令起。已起重生令增广。如是邪志．邪语．邪业．邪命．邪方便．邪念．邪定亦如是说

诸比丘。于内法中。我不见一法令未生恶不善法不生。已生恶不善法令灭。如说正思惟者。诸比丘。正思惟者。未生邪见令不生。已生者令灭。如邪见。邪志．邪语．邪业．邪命．邪方便．邪念．邪定亦如是说

佛说此经已。诸比丘闻佛所说。欢喜奉行

