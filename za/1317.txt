

如是我闻

一时。佛住舍卫国只树给孤独园

时。有迦叶天子。容色绝妙。于后夜时来诣佛所。稽首佛足。退坐一面。其身光明遍照只树给孤独园

时。彼迦叶天子白佛言。世尊。我今当说比丘及比丘功德

佛告天子。随汝所说

时。迦叶天子而说偈言

比丘修正念　　其身善解脱
昼夜常勤求　　坏有诸功德
了知于世间　　灭除一切有
比丘得无忧　　心无所染着

世尊。是名比丘。是名比丘功德

佛告迦叶。善哉。善哉。如汝所说

迦叶天子闻佛所说。欢喜随喜。稽首佛足。即没不现

