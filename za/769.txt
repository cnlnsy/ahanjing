

如是我闻

一时。佛住舍卫国只树给孤独园。尔时。尊者阿难晨朝着衣持钵。入舍卫城乞食

时。有生闻婆罗门乘白马车。众多年少翼从。白马．白车．白控．白鞭。头着白帽．白伞盖。手执白拂。着白衣服．白璎珞。白香涂身。翼从皆白。出舍卫城。欲至林中教授读诵。众人见之咸言。善乘。善乘。谓婆罗门乘

时。尊者阿难见婆罗门眷属．众具一切皆白。见已。入城乞食。还精舍。举衣钵。洗足已。往诣佛所。稽首礼足。退坐一面。白佛言。世尊。今日晨朝着衣持钵。入舍卫城乞食。见生闻婆罗门乘白马车。眷属．众具一切皆白。众人唱言。善乘。善乘。谓婆罗门乘。云何。世尊。于正法．律。为是世人乘。为是婆罗门乘

佛告阿难。是世人乘。非我法．律婆罗门乘也。阿难。我正法．律乘．天乘．婆罗门乘．大乘。能调伏烦恼军者。谛听。善思。当为汝说。阿难。何等为正法．律乘．天乘．婆罗门乘．大乘。能调伏烦恼军者。谓八正道。正见。乃至正定。阿难。是名正法．律乘．天乘．梵乘．大乘。能调伏烦恼军者

尔时。世尊即说偈言

信戒为法轭　　惭愧为长縻
正念善护持　　以为善御者
舍三昧为辕　　智慧精进轮
无着忍辱铠　　安隐如法行
直进不退还　　永之无忧处
智士乘战车　　摧伏无智怨

