

如是我闻

一时。佛住舍卫国只树给孤独园

尔时。世尊于晨朝时着衣持钵。入舍卫城乞食。食已。还精舍。举衣钵。洗足已。持尼师檀入安陀林。坐一树下。昼日禅思

时。尊者罽宾那亦晨朝时着衣持钵。入舍卫城乞食。还。举衣钵。洗足已。持尼师檀入安陀林。于树下坐禅。去佛不远。正身不动。身心正直。胜妙思惟

尔时。众多比丘晡时从禅觉。往诣佛所。稽首礼佛足。退坐一面

佛语诸比丘。汝等见尊者罽宾那不。去我不远。正身端坐。身心不动。住胜妙住

诸比丘白佛。世尊。我等数见彼尊者正身端坐。善摄其身。不倾不动。专心胜妙

佛告诸比丘。若比丘修习三昧。身心安住。不倾不动。住胜妙住者。此比丘得此三昧。不勤方便。随欲即得

诸比丘白佛。何等三昧。比丘得此三昧。身心不动。住胜妙住

佛告诸比丘。若比丘依止聚落。晨朝着衣持钵。入村乞食已。还精舍。举衣钵。洗足已。入林中。若闲房．露坐。思惟系念。乃至息灭观察善学。是名三昧。若比丘端坐思惟。身心不动。住胜妙住

佛说此经已。诸比丘闻佛所说。欢喜奉行

