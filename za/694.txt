

如是我闻

一时。佛住舍卫国只树给孤独园

尔时。尊者舍利弗诣世尊所。稽首礼足。退坐一面。白佛言。世尊。漏尽比丘有几力

佛告舍利弗。漏尽比丘有八力。何等为八。谓漏尽比丘心顺趣于离．流注于离．浚输于离。顺趣于出．流注于出．浚输于出。顺趣涅盘．流注涅盘．浚输涅盘。若见五欲。犹见火坑。如是见已。于欲念．欲受．欲着。心不永住。修四念处．四正断．四如意足．五根．五力．七觉分．八圣道分

佛说此经已。尊者舍利弗闻佛所说。欢喜奉行

