

如是我闻

一时。佛住毗舍离国猕猴池侧重阁讲堂

时。有善调象师离车。名曰难陀。来诣佛所。稽首佛足。退坐一面

尔时。世尊告离车难陀言。若圣弟子成就四不坏净者。欲求寿命。即得寿命。求好色．力．乐．辩．自在即得。何等为四。谓佛不坏净成就。法．僧不坏净。圣戒成就。我见是圣弟子于此命终。生于天上。于天上得十种法。何等为十。得天寿．天色．天名称．天乐．天自在。天色．声．香．味．触。若圣弟子于天上命终。来生人中者。我见彼十事具足。何等为十。人间寿命．人好色．名称．乐．自在．色．声．香．味．触。我说彼多闻圣弟子不由他信．不由他欲．不从他闻．不取他意．不因他思。我说彼有如实正慧知见

尔时。难陀有从者。白难陀言。浴时已到。今可去矣

难陀答言。我今不须人间澡浴。我今于此胜妙法以自沐浴。所谓于世尊所得清净信乐

尔时。离车调象师难陀闻佛所说。欢喜随喜。从座起。作礼而去

