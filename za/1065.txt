

如是我闻

一时。佛住舍卫国只树给孤独园

尔时。舍卫国有手比丘是释氏子。在舍卫国命终

时。有众多比丘。晨朝着衣持钵。入舍卫城乞食。闻手比丘释子于舍卫国命终。闻已。入舍卫城。乞食还。举衣钵。洗足毕。诣佛所。稽首佛足。退坐一面。白佛言。世尊。今日晨朝。众多比丘着衣持钵。入舍卫城乞食。闻释氏子手比丘于舍卫国命终。云何。世尊。手比丘命终。当生何处。云何受生。后世云何

佛告诸比丘。是手比丘成就三不善法。彼命终当生恶趣泥犁中。何等三不善法。谓贪欲．嗔恚．愚痴。此三不善法结缚于心。释种子手比丘生恶趣泥犁中。尔时。世尊即说偈言

贪欲嗔恚痴　　结缚士夫心
内发还自伤　　犹如竹芦实
无贪恚痴心　　是说为黠慧
内发不自伤　　是名为胜出
是故当离贪　　嗔恚痴冥心
比丘智慧明　　苦尽般涅盘

佛说此经已。诸比丘闻佛所说。欢喜奉行

