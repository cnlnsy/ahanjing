

如是我闻

一时。佛在舍卫国只树给孤独园

时。有尊者僧迦蓝于拘萨罗人间游行。至舍卫国只树给孤独园。彼僧迦蓝比丘有本二。在舍卫国中。闻僧迦蓝比丘于拘萨罗人间游行。至舍卫国只树给孤独园。闻已。着好衣服。庄严华璎。抱其儿来诣只洹。至僧迦蓝比丘房前

尔时。尊者僧迦蓝出房露地经行。时。彼本二来到其前。作是言。此儿幼小。汝舍出家。谁当养活

时。僧迦蓝比丘不共语。如是再三。亦不共语

时。彼本二作如是言。我再三告。不与我语。不见顾视。我今置儿。着经行道头而去。言。沙门。此是汝子。汝自养活。我今舍去

尊者僧迦蓝亦不顾视其子

彼本二复言。是沙门今于此儿都不顾视。彼必得仙人难得之处。善哉。沙门。必得解脱。情愿不遂。抱子而去

尔时。世尊入昼正受。以天耳过人之耳。闻尊者僧迦蓝本二所说。即说偈言

来者不欢喜　　去亦不忧戚
于世间和合　　解脱不染着
我说彼比丘　　为真婆罗门
来者不欢喜　　去亦不忧戚
不染亦无忧　　二心俱寂静
我说是比丘　　是真婆罗门

佛说此经已。尊者僧迦蓝闻佛所说。欢喜随喜。作礼而去

