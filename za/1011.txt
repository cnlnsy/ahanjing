

如是我闻

一时。佛住舍卫国只树给孤独园

时。有一天子。容色绝妙。于后夜时来诣佛所。稽首佛足。退坐一面。身诸光明遍照只树给孤独园

时。彼天子说偈问佛

谁掩于世间　　谁遮络世间
谁结缚众生　　何处建立世

尔时。世尊说偈答言

衰老掩世间　　死遮络世间
爱系缚众生　　法建立世间

时。彼天子复说偈言

久见婆罗门　　逮得般涅盘
一切怖已过　　永超世恩爱

时。彼天子闻佛所说。欢喜随喜。稽首佛足。即没不现

