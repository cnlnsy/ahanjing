

如是我闻

一时。佛在拘萨罗人间游行。至舍卫国只树给孤独园

时。波斯匿王闻世尊拘萨罗人间游行。至舍卫国只树给孤独园。闻已。往诣佛所。稽首佛足。退坐一面。白佛言。世尊。我闻世尊自记说成阿耨多罗三藐三菩提。诸人传者。得非虚妄过长说耶。为如说说．如法说．随顺法说耶。非是他人损同法者。于其问答生厌薄处耶

佛告大王。彼如是说。是真谛说。非为虚妄。如说说．如法说．随顺法说。非是他人损同法者。于其问答生厌薄处。所以者何。大王。我今实得阿耨多罗三藐三菩提故

波斯匿王白佛言。虽复世尊作如是说。我犹故不信。所以者何。此间有诸宿重沙门．婆罗门。所谓富兰那迦叶．末迦利瞿舍梨子．删阇耶毗罗胝子．阿耆多枳舍钦婆罗．迦罗拘陀迦栴延．尼乾陀若提子。彼等不自说言得阿耨多罗三藐三菩提。何得世尊幼小年少。出家未久。而便自证得阿耨多罗三藐三菩提

佛告大王。有四种虽小而不可轻。何等为四。刹利王子年少幼小而不可轻。龙子年少幼小而不可轻．小火虽微而不可轻．比丘幼小而不可轻。尔时。世尊即说偈言

刹利形相具　　贵族发名称
虽复年幼稚　　智者所不轻
此必居王位　　顾念生怨害
是故难可轻　　应生大恭敬
善求自护者　　自护如护命
以平等自护　　而等护于命
聚落及空处　　见彼幼龙者
莫以小蛇故　　而生轻慢想
杂色小龙形　　亦应令安乐
轻蛇无士女　　悉为毒所害
是故自护者　　当如护己命
以斯善护己　　而等护于彼
猛火之所食　　虽小食无限
小烛亦能烧　　足薪则弥广
从微渐进烧　　尽聚落城邑
是故自护者　　当如护己命
以斯善护己　　而等护于彼
盛火之所焚　　百卉荡烧尽
灭已不盈缩　　戒火还复生
若轻毁比丘　　受持净戒火
烧身及子孙　　众灾流百世
如烧多罗树　　无有生长期
是故当自护　　如自护己命
以斯善自护　　而等护于彼
刹利形相具　　幼龙及小火
比丘具净戒　　不应起轻想
是故当自护　　如自护己命
以斯善自护　　而等护于彼

佛说此经已。波斯匿王闻佛所说。欢喜随喜。作礼而去

