

如是我闻

一时。佛住舍卫国只树给孤独园

时。有异比丘在拘萨罗人间。住一林中

时。彼比丘作如是思惟。若得好劫贝。长七肘。广二肘。作衣已。乐修善法

时。有天神。依彼林者。作是念。此非比丘法。住于林中。作是思惟。悕望好衣

时。天神化作全身骨锁。于彼比丘前舞。而说偈言

比丘思劫贝　　七肘广六尺
昼则如是想　　知夜何所思

时。彼比丘即生恐怖。其身战悚。而说偈言

止止不须[叠*毛]　　今着粪扫衣
昼见骨锁舞　　知夜复何见

时。彼比丘心惊怖已。即正思惟。专精修习。断诸烦恼。得阿罗汉

