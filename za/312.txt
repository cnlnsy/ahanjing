

如是我闻

一时。佛住舍卫国只树给孤独园

尔时。摩罗迦舅来诣佛所。稽首礼足。退坐一面。白佛言。善哉。世尊。为我说法。我闻法已。独一静处。专精思惟。不放逸住。乃至不受后有

尔时。世尊告摩罗迦舅言。诸年少聪明利根。于我法．律出家未久。于我法．律尚无懈怠。而况汝今日年耆根熟。而欲闻我略说教诫

摩罗迦舅白佛言。世尊。我虽年耆根熟。而尚欲得闻世尊略说教诫。唯愿世尊为我略说教诫。我闻法已。当独一静处。专精思惟。乃至自知不受后有。第二．第三亦如是请

佛告摩罗迦舅。汝今且止。如是再三。亦不为说

尔时。世尊告摩罗迦舅。我今问汝。随意答我

佛告摩罗迦舅。若眼未曾见色。汝当欲见。于彼色起欲．起爱．起念．起染着不

答言。不也。世尊

耳声．鼻香．舌味．身触．意法亦如是说

佛告摩罗迦舅。善哉。善哉。摩罗迦舅。见以见为量。闻以闻为量。觉以觉为量。识以识为量。而说偈言

若汝非于彼　　彼亦复非此
亦非两中间　　是则为苦边

摩罗迦舅白佛言。已知。世尊。已知。善逝

佛告摩罗迦舅。汝云何于我略说法中广解其义

尔时。摩罗迦舅说偈白佛言

若眼已见色　　而失于正念
则于所见色　　而取爱念相
取爱乐相者　　心则常系着
起于种种爱　　无量色集生
贪欲恚害觉　　令其心退减
长养于众苦　　永离于涅盘
见色不取相　　其心随正念
不染恶心爱　　亦不生系着
不起于诸爱　　无量色集生
贪欲恚害觉　　不能坏其心
小长养众苦　　渐次近涅盘
日种尊所说　　离爱般涅盘
若耳闻诸声　　心失于正念
而取诸声相　　执持而不舍
鼻香舌尝味　　身触意念法
忘失于正念　　取相亦复然
其心生爱乐　　系着坚固住
起种种诸爱　　无量法集生
贪欲恚害觉　　退灭坏其心
长养众苦聚　　永离于涅盘
不染于诸法　　正智正念住
其心不染污　　亦复不乐着
不起于诸爱　　无量法集生
贪嗔恚害觉　　不退减其心
众苦随损灭　　渐近般涅盘
爱尽般涅盘　　世尊之所说

是名世尊略说法中广解其义

佛告摩罗迦舅。汝真于我略说法中广解其义。所以者何。如汝所说偈

若眼见众色　　忘失于正念
则于所见色　　而取爱念相

如前广说

尔时。尊者摩罗迦舅闻佛所说。欢喜随喜。作礼而去

尔时。尊者摩罗迦舅于世尊略说法中广解其义已。于独一静处。专精思惟。不放逸住。乃至成阿罗汉。心得解脱

