

如是我闻

一时。佛住舍卫国只树给孤独园

尔时。世尊告诸比丘。过去世时有一鸟。名曰罗婆。为鹰所捉。飞腾虚空。于空鸣唤言。我不自觉。忽遭此难。我坐舍离父母境界而游他处。故遭此难。如何今日为他所困。不得自在。鹰语罗婆。汝当何处自有境界而得自在。罗婆答言。我于田耕垄中自有境界。足免诸难。是为我家父母境界

鹰于罗娑起憍慢言。放汝令去。还耕垄中。能得脱以不。于是罗婆得脱鹰爪。还到耕垄大块之下。安住止处。然后于块上欲与鹰斗

鹰则大怒。彼是小鸟。敢与我斗。嗔恚极盛。骏飞直搏。于是罗婆入于块下。鹰鸟飞势。臆冲坚块。碎身即死

时。罗婆鸟深伏块下。仰说偈言

鹰鸟用力来　　罗婆依自界
乘嗔猛盛力　　致祸碎其身
我具足通达　　依于自境界
伏怨心随喜　　自观欣其力
设汝有凶愚　　百千龙象力
不如我智慧　　十六分之一
观我智殊胜　　摧灭于苍鹰

如是。比丘。如彼鹰鸟。愚痴自舍所亲父母境界。游于他处。致斯灾患。汝等比丘亦应如是。于自境界所行之处。应善守持。离他境界。应当学

比丘。他处他境界者。谓五欲境界。眼见可意受．念妙色。欲心染着。耳识声．鼻识香．舌识味．身识触。可意．受．念妙触。欲心染着。是名比丘他处他境界。比丘。自处父母境界者。谓四念处。云何为四。谓身身观念处。受．心．法法观念处。是故。比丘。于自行处父母境界而自游行。远离他处他境界。应当学

佛说此经已。诸比丘闻佛所说。欢喜奉行

