

如是我闻

一时。佛住王舍城耆阇崛山中

尔时。世尊晨朝着衣持钵。入王舍城乞食。于路见玷牟留外道出家。小有所营。至耆阇崛山游行。遥见世尊。往诣其所。共相庆慰。共相庆慰已。于一面住。白佛言。瞿昙。欲有所问。宁有闲暇为解说不

佛告玷牟留外道出家。今非论时。须入城乞食。来还当为汝说

第二说亦如是。第三复请。沙门瞿昙。将于我所作留难不。欲有所问。为我解说

佛告玷牟留外道出家。随汝意问。当为汝说

玷牟留外道出家即问。沙门瞿昙。苦．乐自作耶

佛告玷牟留外道出家。说苦．乐自作者。此是无记

复问。沙门瞿昙。苦．乐他作耶

佛告玷牟留外道出家。说苦．乐他作者。此是无记

复问。瞿昙。苦．乐为自他作耶

佛告玷牟留外道出家。说苦．乐自他作者。此是无记

复问。瞿昙。苦．乐非自非他无因作耶

佛告玷牟留外道出家。说苦．乐非自非他无因作者。此是无记

广说如上阿支罗迦叶经。乃至世尊为玷牟留外道出家受第一记

