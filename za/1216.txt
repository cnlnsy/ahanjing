

如是我闻

一时。佛住舍卫国只树给孤独园

时。尊者婆耆舍自以智慧堪能善说。于法聪明梵行所生憍慢心。即自心念。我不利。不得利。得苦不得乐。我自以智慧轻慢于彼聪明梵行者。我今当说能生厌离偈。即说偈言

瞿昙莫生慢　　断慢令无余
莫起慢觉想　　莫退生变悔
莫隐覆于他　　埿犁杀慢堕
正受能除忧　　见道住正道
其心得喜乐　　见道自摄持
是故无碍辩　　清净离诸盖
断一切诸慢　　起一切明处
正念于三明　　神足他心智

时。尊者婆耆舍说此生厌离偈已。心得清净

