

如是我闻

一时。佛住王舍城寒林中丘冢间

尔时。世尊告诸比丘。一切行无常。一切行不恒．不安。非稣息。变易之法。乃至当止一切有为行。厌离．不乐．解脱

时。魔波旬作是念。今沙门瞿昙住王舍城寒林中。为诸声闻说如是法。一切行无常．不恒。非稣息。变易之法。乃至当止一切有为。厌离．不乐．解脱。我当往彼。为作娆乱。即化作年少。往诣佛所。住于佛前。而说偈言

寿命日夜流　　无有穷尽时
寿命当来去　　犹如车轮转

尔时。世尊作是念。此是恶魔欲作娆乱。即说偈言

日夜常迁流　　寿亦随损减
人命渐消亡　　犹如小河水
我知汝恶魔　　便自消灭去

时。魔波旬作是念。沙门瞿昙已知我心。惭愧忧戚。即没不现

