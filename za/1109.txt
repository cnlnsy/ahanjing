

如是我闻

一时。佛住舍卫国只树给孤独园

尔时。世尊告诸比丘。过去世时。天．阿修罗对阵欲战。释提桓因语毗摩质多罗阿修罗王。莫得各各共相杀害。但当论议。理屈者伏。毗摩质多罗阿修罗王言。设共论议。谁当证知理之通塞。天帝释言。诸天众中自有智慧明记识者。阿修罗众亦复自有明记识者。毗摩质多罗阿修罗言。可尔。释提桓因言。汝等可先立论。然后我当随后立论。则不为难

时。毗摩质多罗阿修罗王即说偈立论言

我若行忍者　　于事则有阙
愚痴者当言　　怖畏故行忍

释提桓因说偈答言

正使愚痴者　　言恐怖故忍
及其不言者　　于理何所伤
但自观其义　　亦观于他义
彼我悉获安　　斯忍为最上

毗摩质多罗阿修罗复说偈言

若不制愚痴　　愚痴则伤人
犹如凶恶牛　　舍走逐触人
执杖而强制　　怖畏则调伏
是故坚持杖　　折伏彼愚夫

帝释复说偈言

我常观察彼　　制彼愚夫者
愚者嗔恚盛　　智以静默伏
不嗔亦不害　　常与贤圣俱
恶罪起嗔恚　　坚住如石山
盛嗔恚能持　　如制逸马车
我说善御士　　非谓执绳者

尔时。天众中有天智慧者。阿修罗众中有阿修罗智慧者。于此偈思惟称量观察。作是念。毗摩质多罗阿修罗所说偈。终竟长夜起于斗讼战诤。当知毗摩质多罗阿修罗王教人长夜斗讼战诤。释提桓因所说偈。长夜终竟息于斗讼战诤。当知天帝释长夜教人息于斗讼战诤。当知帝释善论得胜

佛告诸比丘。释提桓因以善论议伏阿修罗。诸比丘。释提桓因于三十三天为自在王。立于善论。赞叹善论。汝等比丘亦应如是。正信．非家．出家学道。亦当善论。赞叹善论。应当学

佛说此经已。诸比丘闻佛所说。欢喜奉行

