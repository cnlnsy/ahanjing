

如是我闻

一时。佛住舍卫国只树给孤独园

尔时。世尊告诸比丘。于外法中。我不见一法令未生恶不善法生。已生恶不善法重生令增广。如说恶知识．恶伴党．恶随从。诸比丘。恶知识．恶伴党．恶随从者。能令未生邪见令生。已生邪见重生令增广。如是未生邪志．邪语．邪业．邪命．邪方便．邪念．邪定令生。已生者重生令增广

诸比丘。外法中。我不见一法令未生恶不善法不生。已生恶不善法令灭。如说善知识．善伴党．善随从。诸比丘。善知识．善伴党．善随从。能令未生邪见不生。已生邪见令灭。未生邪志．邪语．邪业．邪命．邪方便．邪念．邪定不生。已生者令灭

佛说此经已。诸比丘闻佛所说。欢喜奉行

