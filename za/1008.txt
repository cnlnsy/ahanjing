

如是我闻

一时。佛住舍卫国只树给孤独园

时。有天子容色绝妙。来诣佛所。稽首佛足。身诸光明遍照只树给孤独园

时。彼天子而说偈言

从地起众生　　何者为最胜
于空堕落者　　复以何胜上
凡所祈请处　　何者最第一
于诸言语中　　何者为上辩

时。有一天子本为田家子。今得生天上。以本习故。即便说偈答彼天子

五谷从地生　　是则为最胜
种子于空中　　落地为最胜
[绦-糸+牛]牛资养人　　是则依中胜
爱子有所说　　是则言中胜

彼发问天子语答者言。我不问汝。何故多言轻躁妄说。我自说偈问世尊言

从地起众生　　何者为最胜
于空堕地者　　复以何为胜
凡所祈请处　　何者为最胜
于诸言语中　　何者为上辩

尔时。世尊说偈答言

从下踊出者　　三明为最上
从空流下者　　三明亦第一
贤圣弟子僧　　是师依之上
如来之所说　　诸说之最辩

时。彼天子复说偈言

世间几法起　　几法相顺可
世几法取爱　　世几法损减

尔时。世尊说偈答言

世六法等起　　世六法顺可
世六法取爱　　世六法损减

时。彼天子复说偈言

久见婆罗门　　逮得般涅盘
一切怖已过　　永超世恩爱

时。彼天子闻佛所说。欢喜随喜。稽首佛足。即没不现

