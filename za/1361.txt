

如是我闻

一时。佛住舍卫国只树给孤独园

时。有异比丘在拘萨罗人间。住于河侧一林树间

时。有丈夫与妇相随。度河住于岸边。弹琴嬉戏。而说偈言

爱念而放逸　　逍遥青树间
流水流且清　　琴声极和美
春气调适游　　快乐何是过

时。彼比丘作是念。彼士夫尚能说偈。我岂不能说偈答之

受持清净戒　　爱念等正觉
沐浴三解脱　　善以极清凉
人道具庄严　　快乐岂过是

时。彼比丘说此偈已。即默然而住

