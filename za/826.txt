

如是我闻

一时。佛住舍卫国只树给孤独园

尔时。世尊告诸比丘。如上说。差别者。诸比丘。何等为学戒随福利。谓大师为诸声闻制戒。所谓摄僧。极摄僧。不信者信。信者增其信。调伏恶人。惭愧者得乐住。现法防护有漏。未来得正对治。令梵行久住。如大师已为声闻制戒。谓摄僧。乃至梵行久住。如是如是学戒者。行坚固戒．恒戒．常行戒．受持学戒。是名比丘戒福利

何等智慧为上。谓大师为声闻说法。大悲哀愍。以义饶益。若安慰．若安乐．若安慰安乐。如是如是大师为诸声闻说法。大悲哀愍。以义饶益。安慰安乐。如是如是于彼彼法．彼彼处。智慧观察。是名比丘智慧为上

何等为解脱坚固。谓大师为诸声闻说法。大悲哀愍。以义饶益。安慰安乐。如是如是说彼彼法。如是彼处如是彼处得解脱乐。是名比丘坚固解脱

何等为比丘念增上。未满足戒身者。专心系念安住。未观察者。于彼彼处智慧系念安住。已观察者。于彼彼处重念安住。未触法者。于彼彼处解脱念安住。已触法者。于彼彼处解脱念安住。是名比丘正念增上

尔时。世尊即说偈言

学戒随福利　　专思三昧禅
智慧为最上　　现生最后边
牟尼持后边　　降魔度彼岸

佛说是经已。诸比丘闻佛所说。欢喜奉行

尸婆迦修多罗。如后。佛当说

如是阿难陀比丘及异比丘所问．佛问诸比丘三经。亦如上说

