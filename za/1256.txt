

如是我闻

一时。佛住舍卫国只树给孤独园

尔时。世尊以爪抄土。告诸比丘。于意云何。我爪上土多。为大地土多

比丘白佛。世尊。爪上土甚少少耳。其大地土无量无数。不可为比

佛告诸比丘。如是。众生能数数下至弹指顷。于一切众生修习慈心者。如甲上土耳。其诸众生不能数数下至如弹指顷。于一切众生修习慈心者。如大地土。是故。诸比丘。常当数数于一切众生修习慈心

佛说此经已。诸比丘闻佛所说。欢喜奉行

