

如是我闻

一时。佛住波罗奈国仙人住处鹿野苑中

尔时。世尊告诸比丘。若日月不出世间者。一切众星亦不出于世间。昼夜．半月．一月．时节．岁数．克数．须臾。皆悉不现。世间常冥。无有明照。唯有长夜。纯大闇苦现于世间。若如来．应供．等正觉不出世间时。不说苦圣谛．苦集圣谛．苦灭圣谛．苦灭道迹圣谛现于世间。世间盲冥。无有明照。如是长夜。纯大闇冥现于世间

若日月出于世间。众星亦现。昼夜．半月．一月．时节．岁数．克数．须臾。悉现世间。长夜明照。出于世间。如是。如来．应．等正觉出于世间。说苦圣谛现于世间。苦集圣谛．苦灭圣谛．苦灭道迹圣谛现于世间。不复闇冥。长夜照明。纯一智慧现于世间

佛说此经已。诸比丘闻佛所说。欢喜奉行

