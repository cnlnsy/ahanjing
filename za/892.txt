

如是我闻

一时。佛住舍卫国只树给孤独园

尔时。世尊告诸比丘。有内六入处。云何为六。谓眼内入处。耳．鼻．舌．身．意内入处。于此六法观察忍。名为信行。超升离生。离凡夫地。未得须陀洹果。乃至未命终。要得须陀洹果。若此诸法增上观察忍。名为法行。超升离生。离凡夫地。未得须陀洹果。乃至未命终。要得须陀洹果。若此诸法如实正智观察。三结已尽．已知。谓身见．戒取．疑。是名须陀洹。不堕决定恶趣。定趣三菩提。七有天人往生。究竟苦边。此等诸法正智观察。不起诸漏。离欲解脱。名阿罗汉。诸漏已尽。所作已作。离诸重担。逮得己利。尽诸有结。正智心善解脱

佛说此经已。诸比丘闻佛所说。欢喜奉行

如内六入处。如是外六入处．六识身．六触身．六受身．六想身．六思身．六爱身．六界身．五阴亦如上说

