

如是我闻

一时。佛住舍卫国只树给孤独园

时。有迦摩天子。容色绝妙。于后夜时来诣佛所。稽首佛足。身诸光明遍照只树给孤独园

时。迦摩天子白佛言。甚难。世尊。甚难。善逝

尔时。世尊说偈答言

所学为甚难　　具足戒三昧
远离于非家　　闲居寂静乐

迦摩天子白佛言。世尊。静默甚难得

尔时。世尊说偈答言

得所难得学　　具足戒三昧
昼夜常专精　　修习意所乐

迦摩天子白佛言。世尊。正受心难得

尔时。世尊说偈答言

难住正受住　　诸根心决定
能断死魔縻　　圣者随欲进

迦摩天子复白佛言。世尊。崄道甚难行

尔时。世尊说偈答言

难涉之崄道　　当行安乐进
非圣堕于彼　　足上头向下
贤圣乘正直　　崄路自然平

佛说此经已。迦摩天子闻佛所说。欢喜随喜。稽首佛足。即没不现

