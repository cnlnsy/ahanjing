

如是我闻

一时。尊者那罗．尊者茂师罗．尊者殊胜．尊者阿难住舍卫国象耳池侧

尔时。尊者那罗语尊者茂师罗言。有异信．异欲．异闻．异行觉想．异见审谛忍。有如是正自觉知见生。所谓生故有老死。不离生有老死耶。尊者茂师罗言。有异信．异欲．异闻．异行觉想．异见审谛忍。有如是正自觉知见生。所谓有生故有老死。不异生有老死。如是说有

尊者茂师罗。有异信。乃至异忍。得自觉知见生。所谓有灭．寂灭．涅盘耶

尊者茂师罗答言。有异信。乃至异忍。得自觉知见生。所谓有灭．寂灭．涅盘

复问。尊者茂师罗。有灭则寂灭．涅盘。说者汝今便是阿罗汉。诸漏尽耶

尊者茂师罗默然不答。第二．第三问亦默然不答

尔时。尊者殊胜语尊者茂师罗。汝今且止。我当为汝答尊者那罗

尊者茂师罗言。我今且止。汝为我答

尔时。尊者殊胜语尊者那罗。有异信。乃至异忍。得自觉知见生。所谓有灭则寂灭．涅盘

时。尊者那罗问尊者殊胜言。有异信。乃至异忍。得自觉知见生。所谓有灭则寂灭．涅盘者。汝今便是漏尽阿罗汉耶

尊者殊胜言。我说有灭则寂灭．涅盘。而非漏尽阿罗汉也

尊者那罗言。所说不同。前后相违。如尊者所说。有灭则寂灭．涅盘。而复言非漏尽阿罗汉耶

尊者殊胜语尊者那罗言。今当说譬。夫智者以譬得解。如旷野路边有井。无绳无罐。得取其水。时。有行人。热渴所逼。绕井求觅。无绳无罐。谛观井水。如实知见。而不触身。如是。我说有灭则寂灭．涅盘。而自不得漏尽阿罗汉

尔时。尊者阿难语尊者那罗言。彼尊者殊胜所说。汝复云何

尊者那罗语尊者阿难言。尊者殊胜善说真实。知复何言

时。彼正士各各说已。从座起去

