

如是我闻

一时。佛住舍卫国只树给孤独园。尔时。尊者摩诃迦旃延在释氏诃梨聚落

聚落主长者诣尊者摩诃迦旃延所。稽首礼足。退坐一面。问尊者摩诃迦旃延。如世尊界隔山石窟中为天帝释说言。憍尸迦。若沙门．婆罗门无上爱尽解脱。心善解脱。边际究竟。究竟无垢。究竟梵行。毕竟清净。云何于此法．律究竟边际。究竟无垢。究竟梵行。毕竟清净

尊者迦旃延语长者言。若比丘眼界取。心法境界系着使。彼若尽．无欲．息．没。于此法．律究竟边际。究竟无垢。究竟梵行。究竟清净。耳．鼻．舌．身．意．意界取。心法境界系着使。若尽．离．灭．息．没。于此法．律究竟边际。究竟无垢。究竟梵行。毕竟清净

时。诃梨聚落主长者闻尊者摩诃迦旃延所说。欢喜随喜。作礼而去

