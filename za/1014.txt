

如是我闻

一时。佛住舍卫国只树给孤独园

时。有一天子。容色绝妙。于后夜时来诣佛所。稽首佛足。退坐一面。身诸光明遍照只树给孤独园

时。彼天子说偈问佛

云何为比丘　　同己之第二
云何为比丘　　随顺教授者
比丘于何处　　游心自娱乐
娱乐彼处已　　能断诸结缚

尔时。世尊说偈答言

信为同己二　　智慧教授者
涅盘喜乐处　　比丘断结缚

时。彼天子复说偈言

久见婆罗门　　逮得般涅盘
一切怖已过　　永超世恩爱

时。彼天子闻佛所说。欢喜随喜。稽首佛足。即没不现

