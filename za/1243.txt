

如是我闻

一时。佛住舍卫国只树给孤独园

尔时。世尊告诸比丘。有二净法。能护世间。何等为二。所谓惭．愧。假使世间无此二净法者。世间亦不知有父母．兄弟．姊妹．妻子．宗亲．师长尊卑之序。颠倒浑乱。如畜生趣。以有二种净法。所谓惭．愧。是故世间知有父母。乃至师长尊卑之序。则不浑乱。如畜生趣

尔时。世尊即说偈言

世间若无有　　惭愧二法者
违越清净道　　向生老病死
世间若成就　　惭愧二法者
增长清净道　　永闭生死门

佛说此经已。诸比丘闻佛所说。欢喜奉行

