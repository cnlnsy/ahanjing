

如是我闻

一时。佛住王舍城耆阇崛山中

时。有无畏王子。日日步涉。仿佯游行。来诣佛所。与世尊面相问讯慰劳已。退坐一面。白佛言。世尊。有沙门．婆罗门作如是见。作如是说。无因．无缘众生烦恼。无因．无缘众生清净。世尊复云何

佛告无畏。沙门．婆罗门为其说。不思而说。愚痴．不辨．不善。非知思。不知量。作如是说。无因．无缘众生烦恼。无因．无缘众生清净。所以者何。有因．有缘众生烦恼。有因．有缘众生清净故。何因．何缘众生烦恼。何因．何缘众生清净。谓众生贪欲增上。于他财物．他众具而起贪言。此物于我有者。好．不离．爱乐。于他众生而起恨心．凶心。计挍．欲打．欲缚．欲伏。加诸不道。为造众难。不舍嗔恚。身睡眠．心懈怠．心掉动。内不寂静。心常疑惑。过去疑．未来疑．现在疑。无畏。如是因．如是缘众生烦恼。如是因．如是缘众生清净

无畏白佛。瞿昙。一分之盖。足烦恼心。况复一切。无畏白佛。瞿昙。何因．何缘众生清净

佛告无畏。若婆罗门有一胜念。决定成就。久时所作。久时所说。能随忆念。当于尔时习念觉支。修念觉已。念觉满足。念觉满足已。则于选择分别思惟。尔时择法觉支修习。修择法觉支已。择法觉支满足。彼选择分别思量法已。则精进方便。精进觉支于此修习。修精进觉支已。精进觉支满足。彼精进方便已。则欢喜生。离诸食想。修喜觉支。修喜觉支已。则喜觉支满足。喜觉支满足已。身心猗息。则修猗觉支。修猗觉支已。猗觉满足。身猗息已。则爱乐。爱乐已心定。则修定觉支。修定觉支已。定觉满足。定觉满足已。贪忧灭。则舍心生。修舍觉支。修舍觉支已。舍觉支满足。如是。无畏。此因．此缘众生清净

无畏白瞿昙。若一分满足。令众生清净。况复一切。无畏白佛。瞿昙。当何名此经。云何奉持

佛告无畏王子。当名此为觉支经

无畏白佛。瞿昙。此为最胜觉分。瞿昙。我是王子。安乐亦常求安乐。而希出入。今来上山。四体疲极。得闻瞿昙说觉支经。悉忘疲劳

佛说此已。王子无畏闻佛所说。欢喜随喜。从座起。稽首礼佛足而去

