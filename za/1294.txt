

如是我闻

一时。佛住舍卫国只树给孤独园

时。有天子容色绝妙。于后夜时来诣佛所。稽首佛足。退坐一面。其身光明遍照只树给孤独园

时。彼天子说偈问佛

大力自在乐　　所求无不得
何复胜于彼　　一切所欲备

尔时。世尊说偈答言

大力自在乐　　彼则无所求
若有求欲者　　是苦非为乐
于求已过去　　是则乐于彼

时。彼天子复说偈言

久见婆罗门　　逮得般涅盘
一切怖已过　　永超世恩爱

于是。天子闻佛所说。欢喜随喜。稽首佛足。即没不现

