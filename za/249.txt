

如是我闻

一时。佛住舍卫国只树给孤独园

尔时。尊者阿难诣尊者舍利弗所。语尊者舍利弗。欲有所问。宁有闲暇为解说不

舍利弗言。随仁所问。知者当答

尊者阿难问尊者舍利弗。六触入处尽。离欲．灭．息没已。更有余不

尊者舍利弗语阿难言。莫作此问。六触入处尽。离欲．灭．息没已。更有余不

阿难又问尊者舍利弗。六触入处尽。离欲．灭．息没已。无有余耶

尊者舍利弗答阿难言。亦复不应作如是问。六触入处尽。离欲．灭．息没已。无有余耶

阿难复问尊者舍利弗。六触入处尽。离欲．灭．息没已。有余无余．非有余非无余耶

尊者舍利弗答阿难言。此亦不应作如此问。六触入处尽。离欲．灭．息没已。有余无余．非有余非无余耶

尊者阿难又问舍利弗。如尊者所说。六触入处尽。离欲．灭．息没已。有亦不应说。无亦不应说。有无亦不应说。非有非无亦不应说。此语有何义

尊者舍利弗语尊者阿难。六触入处尽。离欲．灭．息没已。有余耶。此则虚言。无余耶。此则虚言。有余无余耶。此则虚言。非有余非无余耶。此则虚言。若言六触入处尽。离欲．灭．息没已。离诸虚伪。得般涅盘。此则佛说

时。二正士展转随喜。各还本处

