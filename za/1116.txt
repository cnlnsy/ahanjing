

如是我闻

一时。佛住舍卫国只树给孤独园。时。天帝释晨朝来诣佛所。稽首佛足。以帝释神力。身诸光明遍照只树精舍

时。释提桓因说偈问佛言

为杀于何等　　而得安隐眠
为杀于何等　　而得无忧畏
为杀何等法　　瞿昙所赞叹

尔时。世尊说偈答言

害凶恶嗔恚　　而得安隐眠
害凶恶嗔恚　　心得无忧畏
嗔恚为毒根　　灭彼苦种子
灭彼苦种子　　而得无忧畏
彼苦种灭故　　贤圣所称叹

尔时。释提桓因闻佛所说。欢喜随喜。作礼而去

