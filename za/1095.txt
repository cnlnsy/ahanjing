

如是我闻

一时。佛住娑罗婆罗门聚落

尔时。世尊晨朝着衣持钵。入婆罗聚落乞食。时。魔波旬作是念。今沙门瞿昙晨朝着衣持钵。入婆罗聚落乞食。我今当往。先入其舍。语诸信心婆罗门长者。令沙门瞿昙空钵而出

时。魔波旬随逐佛后。作是唱言。沙门。沙门。都不得食耶

尔时。世尊作是念。恶魔波旬欲作娆乱。即说偈言

汝新于如来　　获得无量罪
汝谓呼如来　　受诸苦恼耶

时。魔波旬作是言。瞿昙。更入聚落。当令得食

尔时。世尊而说偈言

正使无所有　　安乐而自活
如彼光音天　　常以欣悦食
正使无所有　　安乐而自活
常以欣悦食　　不依于有身

时。魔波旬作是念。沙门瞿昙已知我心。内怀忧戚。即没不现

