

如是我闻

一时。佛住舍卫国只树给孤独园

时。尸利沙遮罗比丘尼亦住舍卫国王园比丘尼众中。晨朝着衣持钵。入舍卫城乞食。食已。还精舍。举衣钵。洗足毕。持尼师坛。着肩上。入安陀林。坐一树下。入昼正受

时。魔波旬作是念。今沙门瞿昙住舍卫国只树给孤独园。时。尸利沙遮罗比丘尼亦住舍卫国王园比丘尼众中。晨朝着衣持钵。入舍卫城乞食。食已。还精舍。举衣钵。洗足毕。持尼师坛。着肩上。入安陀林。坐一树下。入昼正受。我当往彼。为作留难。化作年少。容貌端正。往到尸利沙遮罗比丘尼所而作是言。阿姨。汝乐何等诸道

比丘尼答言。我都无所乐

时。魔波旬即说偈言

汝何所咨受　　剃头作沙门
身着袈裟衣　　而作出家相
不乐于诸道　　而守愚痴住

时。尸利沙遮罗比丘尼作是念。此何等人。欲恐怖我。为人。为非人。为奸狡人。如是思惟已。即自知觉。恶魔波旬欲作娆乱。即说偈言

此法外诸道　　诸见所缠缚
缚于诸见已　　常随魔自在
若生释种家　　禀无比大师
能伏诸魔怨　　不为彼所伏
清净一切脱　　道眼普观察
一切智悉知　　最胜离诸漏
彼则我大师　　我唯乐彼法
我入彼法已　　得远离寂灭
离一切爱喜　　舍一切闇冥
寂灭以作证　　安住诸漏尽
已知汝恶魔　　如是自灭去

时。魔波旬作是念。尸利沙遮罗比丘尼已知我心。内怀忧戚。即没不现

