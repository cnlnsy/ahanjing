

如是我闻

一时。佛住王舍城迦兰陀竹园

尔时。尊者二十亿耳住耆阇崛山。常精勤修习菩提分法

时。尊者二十亿耳独静禅思。而作是念。于世尊弟子精勤声闻中。我在其数。然我今日未尽诸漏。我是名族姓子。多饶财宝。我今宁可还受五欲。广行施作福

尔时。世尊知二十亿耳心之所念。告一比丘。汝等今往二十亿耳所。告言。世尊呼汝

是一比丘受佛教已。往诣二十亿耳所。语言。世尊呼汝

二十亿耳闻彼比丘称大师命。即诣世尊所。稽首礼足。退住一面

尔时。世尊告二十亿耳。汝实独静禅思作是念。世尊精勤修学声闻中。我在其数。而今未得漏尽解脱。我是名族姓子。又多钱财。我宁可还俗。受五欲乐。广施作福耶

时。二十亿耳作是念。世尊已知我心。惊怖毛竖。白佛言。实尔。世尊

佛告二十亿耳。我今问汝。随意答我。二十亿耳。汝在俗时。善弹琴不

答言。如是。世尊

复问。于意云何。汝弹琴时。若急其弦。得作微妙和雅音不

答言。不也。世尊

复问。云何。若缓其弦。宁发微妙和雅音不

答言。不也。世尊

复问。云何善调琴弦。不缓不急。然后发妙和雅音不

答言。如是。世尊

佛告二十亿耳。精进太急。增其掉悔。精进太缓。令人懈怠。是故汝当平等修习摄受。莫着．莫放逸．莫取相

时。尊者二十亿耳闻佛所说。欢喜随喜。作礼而去

时。尊者二十亿耳常念世尊说弹琴譬。独静禅思。如上所说。乃至漏尽心得解脱。成阿罗汉

尔时。尊者二十亿耳得阿罗汉。内觉解脱喜乐。作是念。我今应往问讯世尊

尔时。尊者二十亿耳往诣佛所。稽首礼足。退坐一面。白佛言。世尊。于世尊法中得阿罗汉。尽诸有漏。所作已作。舍离重担。逮得己利。尽诸有结。正智心解脱。当于尔时解脱六处。云何为六。离欲解脱．离恚解脱．远离解脱．爱尽解脱．诸取解脱．心不忘念解脱

世尊。若有依少信心而言离欲解脱。此非所应。贪．恚．痴尽。是名真实离欲解脱

若复有人依少持戒而言我得离恚解脱。此亦不应。贪．恚．痴尽。是名真实解脱

若复有人依于修习利养远离而言远离解脱。是亦不应。贪．恚．痴尽。是真实远离解脱

贪．恚．痴尽。亦名离爱。亦名离取。亦名离忘念解脱。如是。世尊。若诸比丘未得罗汉。未尽诸漏。于此六处不得解脱

若复比丘在于学地。未得增上乐涅盘。习向心住。尔时成就学戒。成就学根。后时当得漏尽．无漏心解脱。乃至自知不受后有。当于尔时得无学戒。得无学诸根。譬如婴童愚小仰卧。尔时成就童子诸根。彼于后时渐渐增长。诸根成就。当于尔时成就长者诸根。在学地者亦复如是。未得增上安乐。乃至成就无学戒．无学诸根

若眼常识色。终不能妨心解脱．慧解脱。意坚住故。内修无量善解脱。观察生灭。乃至无常。耳识声．鼻识香．舌识味．身识触．意识法。不能妨心解脱．慧解脱。意坚住故。内修无量善解脱。观察生灭。譬如村邑近大石山。不断．不坏．不穿。一向厚密。假使四方风吹。不能动摇．不能穿过。彼无学者亦复如是。眼常识色。乃至意常识法。不能妨心解脱．慧解脱。意坚住故。内修无量善解脱。观察生灭

尔时。二十亿耳重说偈言

离欲心解脱　　无恚脱亦然
远离心解脱　　贪爱永无余
诸取心解脱　　及意不忘念
晓了入处生　　于彼心解脱
彼心解脱者　　比丘意止息
诸所作已作　　更不作所作
犹如大石山　　四风不能动
色声香味触　　及法之好恶
六入处常对　　不能动其心
心常住坚固　　谛观法生灭

尊者二十亿耳说是法时。大师心悦。诸多闻梵行者闻尊者二十亿耳所说。皆大欢喜。尔时。尊者二十亿耳闻佛说法。欢喜随喜。作礼而去

尔时。世尊知二十亿耳去不久。告诸比丘。善心解脱者。应如是记说。如二十亿耳以智记说。亦不自举。亦不下他。正说其义。非如增上慢者。不得其义。而自称叹得过人法。自取损减

