

如是我闻

一时。佛住摩拘罗山

时。有侍者比丘名曰罗陀。白佛言。世尊。所谓众生者。云何名为众生

佛告罗陀。于色染着缠绵。名曰众生。于受．想．行．识染着缠绵。名曰众生

佛告罗陀。我说于色境界当散坏消灭。于受．想．行．识境界当散坏消灭。断除爱欲。爱尽则苦尽。苦尽者我说作苦边。譬如聚落中诸小男小女嬉戏。聚土作城郭宅舍。心爱乐着。爱未尽．欲未尽．念未尽．渴未尽。心常爱乐．守护。言。我城郭。我舍宅。若于彼土聚爱尽．欲尽．念尽．渴尽。则以手拨足蹴。令其消散。如是。罗陀。于色散坏消灭爱尽。爱尽故苦尽。苦尽故我说作苦边

佛说此经已。罗陀比丘闻佛所说。欢喜奉行

