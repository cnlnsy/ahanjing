

如是我闻

一时。佛住舍卫国只树给孤独园

时。有异比丘在拘萨罗人间。住一林中。去林不远。有种瓜田

时。有盗者夜偷其瓜。见月欲出。而说偈言

明月汝莫出　　待我断其瓜
我持瓜去已　　任汝现不现

时。彼比丘作是念。彼盗瓜者尚能说偈。我岂不能说偈答耶。即说偈言

恶魔汝莫出　　待我断烦恼
断彼烦恼已　　任汝出不出

时。彼比丘说此偈已。默然而住

