

如是我闻

一时。佛住王舍城毗婆罗山七叶树林石室中

尔时。世尊夜起露地。或坐或经行。至后夜时。洗足入室。安身卧息。右胁着地。足足相累。系念明相。正念正智。作起觉想

时。魔波旬作是念。沙门瞿昙住王舍城毗婆罗山七叶树林石室中。夜起露地若坐若行。至后夜时。洗足入室而坐。右胁卧息。足足相累。系念明相。正念正智。作起觉想。我今当往。为作留难。化作年少。往住佛前。而说偈言

为因我故眠　　为是后边故
多有钱财宝　　何故守空闲
独一无等侣　　而着于睡眠

尔时。世尊作是念。恶魔波旬欲作娆乱。即说偈言

不因汝故眠　　非为最后边
亦无多钱财　　唯集无忧宝
哀愍世间故　　右胁而卧息
觉亦不疑惑　　眠亦不恐怖
若昼若复夜　　无增亦无损
为哀众生眠　　故无有损减
正复以百枪　　贯身常掘动
犹得安隐眠　　已离内枪故

时。魔波旬作是念。沙门瞿昙已知我心。内怀忧戚。即没不现

