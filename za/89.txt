

如是我闻

一时。佛住舍卫国只树给孤独园

时。有年少婆罗门名优波迦。来诣佛所。与世尊面相问讯慰劳已。退坐一面。白佛言。瞿昙。诸婆罗门常称叹邪盛大会。沙门瞿昙亦复称叹邪盛大会不

佛告优波迦。我不一向称叹。或有邪盛大会可称叹。或有邪盛大会不可称叹

优波迦白佛。何等邪盛大会可称叹。何等邪盛大会不可称叹

佛告优波迦。若邪盛大会系群少特牛．水特．水牸。及诸羊犊小小众生悉皆伤杀。逼迫苦切。仆使作人。鞭笞恐怛。悲泣号呼。不喜不乐。众苦作役。如是等邪盛大会。我不称叹。以造大难故。若复大会不系缚群牛。乃至不令众生辛苦作役者。如是邪盛大会。我所称叹。以不造大难故。尔时。世尊即说偈言

马祀等大会　　造诸大难事
如是等邪盛　　大仙不称叹
系缚诸众生　　杀害微细虫
是非为正会　　大仙不随顺
若不害众生　　造作众难者
是等名正会　　大仙随称叹
惠施修供养　　为应法邪盛
施者清净心　　梵行良福田
如是大会者　　是则罗汉会
是会得大果　　诸天皆欢喜
自行恭敬请　　自手而施与
彼我悉清净　　是施得大果
慧者如是施　　信心应解脱
无罪乐世间　　智者往生彼

佛说此经已。优波迦婆罗门闻佛所说。欢喜随喜。作礼而去

