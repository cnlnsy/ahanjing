

如是我闻

一时。佛住王舍城迦兰陀竹园

时。有叔迦罗比丘尼住王园比丘尼众中。为王舍城诸人恭敬供养。如阿罗汉

又于一时。王舍城人于一吉星日欢集大会。即于是日阙不供养。有一鬼神。敬重彼比丘尼故。至王舍城里巷之中。家家说偈

王舍城人民　　醉酒眠睡卧
不勤供养彼　　叔迦比丘尼
善修诸根故　　名曰叔迦罗
善说离垢法　　涅盘清凉处
随顺听所说　　终日乐无厌
乘听法智慧　　得度生死流
犹如海商人　　依附力马王

时。一优婆塞以衣布施叔迦罗比丘尼。复有优婆塞以食供养

时。彼鬼神即说偈言

智慧优婆塞　　获福利丰多
施叔迦罗衣　　离诸烦恼故
智慧优婆塞　　获福利丰多
施叔迦罗食　　离诸积聚故

时。彼鬼神说斯偈已。即没不现

