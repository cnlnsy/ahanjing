

如是我闻

一时。佛在拘萨罗人间游行。夜宿一娑罗林中

时。有一婆罗门。近彼林侧。与五百年少婆罗门共。彼婆罗门常称叹钦想。欲见世尊。何时游于此林。我因得见遇。问所疑。颇有闲暇为我记说

时。彼婆罗门年少弟子为采薪故。入于林中。遥见世尊坐一树下。仪容端正。诸根寂静。其心寂定。形若金山。光明彻照。见已。作是念。我和上婆罗门常称叹钦仰。欲见瞿昙。问其所疑。今此沙门瞿昙到此林中。我当疾往白和上令知。即持薪束。疾还学堂。舍薪束已。诣和上所。白言。和上当知。和上由来常所称叹钦仰欲见沙门瞿昙。脱到此林。当问所疑。今日瞿昙已到此林。和上知时

时。婆罗门即诣世尊所。面相问讯慰劳已。退坐一面。而说偈言

独入此恐怖　　深邃丛林中
坚住不倾动　　善修正勤法
无歌舞音乐　　寂默住空闲
我所未曾见　　独乐深林者
欲求于世间　　自在增上主
为三十三天　　天上自在乐
何故深林中　　苦行自枯槁

尔时。世尊说偈答言

若欲种种求　　诸界多种着
彼一切皆是　　愚痴之根本
如是一切求　　我久悉已吐
不求不谄伪　　一切无所触
于一切诸法　　唯一清净观
得无上菩提　　禅思修不乐

婆罗门复说偈言

我今敬礼汝　　大寂牟尼尊
禅思之妙王　　觉无边大觉
如来天人救　　巍巍若金山
解脱于丛林　　于林永不着
已拔深利刺　　清净无余迹
论师之上首　　言说最胜辩
人中雄师子　　震吼于深林
显现苦圣谛　　集灭八正道
能尽众苦聚　　乘出净无垢
自脱一切苦　　济彼苦众生
安乐众生故　　演说于正法
已断于恩爱　　远离于欲网
断除于一切　　有爱之结缚
如水生莲花　　尘水不染着
如日停虚空　　清净无云翳
善哉我今日　　至拘萨罗林
得见于大师　　两足之胜尊
大林大精进　　得第一广度
调御师之首　　敬礼无所畏

时。婆罗门广说斯偈。赞叹佛已。闻佛所说。欢喜随喜。作礼而去

