

如是我闻

一时。佛住王舍城迦兰陀竹园。尔时。世尊于后夜时闻野狐鸣

尔时。世尊夜过天明。于大众前敷座而坐。告诸比丘。汝等后夜时闻野狐鸣不

诸比丘白佛。如是。世尊

佛告诸比丘。有一愚痴人作如是念。令我受身得如是形类。作如是声。此愚痴人欲求如是像类处所受生。何足不得。是故。比丘。汝等但当精勤方便。求断诸有。莫作方便。增长诸有。当如是学

佛说此经已。诸比丘闻佛所说。欢喜奉行

