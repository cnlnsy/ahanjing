

如是我闻

一时。佛在舍卫国只树给孤独园

时。有一天子。容色绝妙。于后夜时来诣佛所。稽首佛足。退坐一面。身诸光明遍照只树给孤独园

时。彼天子说偈白佛

不处难陀林　　终不得快乐
忉利天宫中　　得天帝名称

尔时。世尊说偈答言

童蒙汝何知　　阿罗汉所说
一切行无常　　是则生灭法
生者既复灭　　俱寂灭为乐

时。彼天子复说偈言

久见婆罗门　　逮得般涅盘
一切怖已过　　永超世恩爱

时。彼天子闻佛所说。欢喜随喜。稽首佛足。即没不现

