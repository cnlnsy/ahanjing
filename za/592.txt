

如是我闻

一时。佛住王舍城寒林中丘冢间

时。给孤独长者有小因缘至王舍城。止宿长者舍。夜见长者告其妻子．仆使．作人言。汝等皆起。破樵然火。炊饭作[麸-夫+并]调和众味。庄严堂舍

给孤独长者见已。作是念。今此长者何所为作。为嫁女娶妇耶。为请宾客．国王．大臣耶。念已。即问长者。汝何所作。为嫁女娶妇。为请宾客．国王．大臣耶

时。彼长者答给孤独长者言。我不嫁女娶妇。亦不请呼国王．大臣。唯欲请佛及比丘僧。设供养耳

时。给孤独长者闻未曾闻佛名字已。心大欢喜。身诸毛孔皆悉怡悦。问彼长者言。何名为佛

长者答言。有沙门瞿昙。是释种子。于释种中剃除须发。着袈裟衣。正信．非家．出家学道。得阿耨多罗三藐三菩提。是名为佛

给孤独长者言。云何名僧

彼长者言。若婆罗门种剃除须发。着袈裟衣。信家．非家。而随佛出家。或刹利种．毗舍种．首陀罗种善男子等剃除须发。着袈裟衣。正信．非家。彼佛出家而随出家。是名为僧。今日请佛及现前僧。设诸供养

给孤独长者问彼长者言。我今可得往见世尊不

彼长者答言。汝且住此。我请世尊来至我舍。于此得见

时。给孤独长者即于其夜至心念佛。因得睡眠。天犹未明。忽见明相。谓天已晓。欲出其舍。行向城门。至城门下。夜始二更。城门未开。王家常法。待远使命来往。至初夜尽。城门乃闭。中夜已尽。辄复开门。欲令行人早得往来

尔时。给孤独长者见城门开。而作是念。定是夜过天晓门开。乘明相出于城门。出城门已。明相即灭。辄还闇冥。给孤独长者心即恐怖。身毛为竖。得无为人及非人。或奸姣人恐怖我耶。即便欲还

尔时。城门侧有天神住。时。彼天神即放身光。从其城门至寒林丘塳间光明普照。告给孤独长者言。汝且前进。可得胜利。慎勿退还

时。彼天神即说偈言

善良马百匹　　黄金满百斤
骡车及马车　　各各有百乘
种种诸珍奇　　重宝载其上
宿命种善根　　得如此福报
若人宗重心　　向佛行一步
十六分之一　　过前福之上

是故。长者。汝当前进。慎勿退还。即复说偈

雪山大龙象　　纯金为庄饰
巨身长大牙　　以此象施人
不及向佛福　　十六分之一

是故。长者。当速前进。得其大利。非退还也。复说偈言

金菩阇国女　　其数有百人
种种众妙宝　　璎珞具庄严
以是持施与　　不及行向佛
一步之功德　　十六分之一

是故。长者。当速前进。得其胜利。非退还也

时。给孤独长者问天神言。贤者。汝是何人

天神答言。我是摩头息揵大摩那婆先。是长者善知识。于尊者舍利弗．大目揵连所起信敬心。缘斯功德。今得生天。典此城门。是故告长者。但当进前。慎莫退还。前进得利。非退还也

时。给孤独长者作是念。佛兴于世。非为小事。得闻正法。亦非小事。是故天神劝我令进。往见世尊。时。给孤独长者寻其光明。迳至寒林丘塳间

尔时。世尊出房露地经行。给孤独长者遥见佛已。即至其前。以俗人礼法恭敬问讯。云何。世尊。安隐卧不

尔时。世尊说偈答言

婆罗门涅盘　　是则常安乐
爱欲所不染　　解脱永无余
断一切希望　　调伏心炽燃
心得寂止息　　止息安隐眠

尔时。世尊将给孤独长者往入房中。就座而坐。端身系念。尔时。世尊为其说法。示教照喜已。世尊说。诸法无常。宜布施福事．持戒福事．生天福事。欲味．欲患．欲出。远离之福

给孤独长者闻法．见法．得法．入法．解法。度诸疑惑。不由他信。不由他度。入正法．律。心得无畏。即从座起。正衣服。为佛作礼。右膝着地。合掌白佛言。已度。世尊。已度。善逝。我从今日尽其寿命。归佛．归法．归比丘僧。为优婆塞。证知我

尔时。世尊问给孤独长者。汝名何等

长者白佛。名须达多。以常给孤贫辛苦故。时人名我为给孤独

世尊复问。汝居何处

长者白佛言。世尊。在拘萨罗人间。城名舍卫。唯愿世尊来舍卫国。我当尽寿供养衣被．饮食．房舍．床卧．随病汤药

佛问长者。舍卫国有精舍不

长者白佛。无也。世尊

佛告长者。汝可于彼建立精舍。令诸比丘往来宿止

长者白佛。但使世尊来舍卫国。我当造作精舍僧房。令诸比丘往来止住。尔时。世尊默然受请

时。长者知佛世尊默然受请已。从座起。稽首佛足而去

