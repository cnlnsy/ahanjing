

如是我闻

一时。佛住鞞舍离国猕猴池侧重阁讲堂

时。有离车名摩诃利。来诣佛所。稽首佛足。退坐一面。白佛言。世尊。见天帝释不

佛答言。见

离车复问。世尊。见有鬼似帝释形以不

佛告离车。我知天帝释。亦知有鬼似天帝释。亦知彼帝释法。受持彼法缘故。得生帝释处。离车。帝释本为人时。供养父母。乃至行平等舍。尔时。世尊即说偈言

供养于父母　　及家之尊长
柔和恭逊辞　　离粗言两舌
调伏悭吝心　　常修真实语
彼三十三天　　见行七法者
咸各作是言　　当来生此天

佛说此经已。时摩诃利离车闻佛所说。欢喜随喜。作礼而去

