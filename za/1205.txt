

如是我闻

一时。佛住舍卫国只树给孤独园

时。遮罗比丘尼住舍卫国王园比丘尼众中。晨朝着衣持钵。入舍卫城乞食。食已。还精舍。举衣钵。洗足毕。持尼师坛。着肩上。至安陀林。坐一树下。入昼正受

时。魔波旬作是念。今沙门瞿昙在舍卫国只树给孤独园。遮罗比丘尼亦住舍卫国王园比丘尼众中。晨朝着衣持钵。入舍卫城乞食。食已。还精舍。洗足毕。举衣钵。持尼师坛。着肩上。入安陀林。坐一树下。入昼正受。我今当往。为作留难。化作年少。容貌端正。至遮罗比丘尼前而说偈言

觉受生为乐　　生服受五欲
为谁教受汝　　令厌离于生

时。遮罗比丘尼作是念。此是何人。欲作恐怖。为人。为非人。为奸狡人。而来至此。欲作娆乱。即说偈言

生者必有死　　生则受诸苦
鞭打诸恼苦　　一切缘生有
当断一切苦　　超越一切生
慧眼观圣谛　　牟尼所说法
苦苦及苦集　　灭尽离诸苦
修习八正道　　安隐趣涅盘
大师平等法　　我欣乐彼法
我知彼法故　　不复乐受生
一切离爱喜　　舍一切闇冥
寂灭以作证　　安住诸漏尽
觉知汝恶魔　　自当消灭去

时。魔波旬作是念。遮罗比丘尼已知我心。内怀忧戚。即没不现

