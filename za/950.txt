

如是我闻

一时。佛住舍卫国只树给孤独园

尔时。世尊告诸比丘。众生无始生死。长夜轮转。不知苦之本际

时。有异比丘从坐起。整衣服。为佛作礼。右膝着地。合掌白佛。世尊。过去有几劫

佛告比丘。我悉能说。汝知甚难

比丘白佛。可说譬不

佛言。可说。譬如。比丘。有士夫寿命百岁。晨朝忆念三百千劫。日中忆念三百千劫。日暮忆念三百千劫。如是日日忆念劫数。百年命终。不能忆念劫数边际。比丘当知。过去劫数无量如是。过去无量劫数。长夜受苦。积骨成山。髓血成流。乃至地狱．畜生．饿鬼恶趣。如是。比丘。无始生死。长夜轮转。不知苦之本际。是故。比丘。当如是学。断除诸有。莫令增长

佛说此经已。诸比丘闻佛所说。欢喜奉行

