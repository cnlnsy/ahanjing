

如是我闻

一时。佛住舍卫国只树给孤独园。时。尊者阿难与众多比丘诣世尊所。稽首礼足。退坐一面

尊者阿难白佛言。世尊。此诸年少比丘当云何教授。云何为其说法

佛告阿难。此诸年少比丘当以四念处教令修习。云何为四。谓身身观念住。精勤方便。不放逸行。正智正念。寂定于心。乃至知身。受．心．法法观念住。精勤方便。不放逸行。正念正智。寂静于心。乃至知法。所以者何。若比丘住学地者。未得进上。志求安隐涅盘时。身身观念住。精勤方便。不放逸行。正念正智。寂静于心。受．心．法法观念住。精勤方便。不放逸行。正念正智。寂静于心。乃至于法远离。若阿罗汉诸漏已尽。所作已作。舍诸重担。尽诸有结。正知善解脱。当于彼时亦修身身观念住。精勤方便。不放逸行。正念正智。寂静于心。受．心．法法观念住。乃至于法得远离

时。尊者阿难欢喜随喜。作礼而去

