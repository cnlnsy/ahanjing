

如是我闻

一时。佛住王舍城迦兰陀竹园

时。有生闻梵志来诣佛所。与世尊面相问讯慰劳已。退坐一面。白佛言。瞿昙。我有亲族。极所爱念。忽然命终。我为彼故。信心布施。云何。世尊。彼得受不

佛告婆罗门。非一向得。若汝亲族生地狱中者。得彼地狱众生食。以活其命。不得汝所信施饮食。若生畜生．饿鬼．人中者。得彼人中饮食。不得汝所施者。婆罗门。饿鬼趣中有一处。名为入处饿鬼。若汝亲族生彼入处饿鬼中者。得汝施食

婆罗门白佛。若我亲族不生入处饿鬼趣中者。我信施。谁应食之

佛告婆罗门。若汝所可为信施亲族不生入处饿鬼趣者。要有余亲族知识生入处饿鬼趣中者。得食之

婆罗门白佛。瞿昙。若我所为信施亲族不生入处饿鬼趣中。亦无更余亲族知识生入处饿鬼趣者。此信施食。谁当食之

佛告婆罗门。设使所为施亲族知识不生入处饿鬼趣中。复无诸余知识生饿鬼者。且信施而自得其福。彼施者所作信施。而彼施者不失达嚫

婆罗门白佛。云何施者行施。施者得彼达嚫

佛告婆罗门。有人杀生行恶。手常血腥。乃至十不善业迹。如淳陀修多罗广说。而复施诸沙门．婆罗门。乃至贫穷．乞士。悉施钱财．衣被．饮食．灯明．诸庄严具。婆罗门。彼惠施主若复犯戒。生象中者。以彼曾施沙门．婆罗门钱财．衣被．饮食。乃至庄严众具故。虽在象中。亦得受彼施报。衣服．饮食。乃至种种庄严众具

若复生牛．马．驴．骡等种种畜生趣中。以本施惠功德。悉受其报。随彼生处所应受用。皆悉得之。婆罗门。若复施主持戒。不杀．不盗。乃至正见。布施诸沙门．婆罗门乃至乞士钱财．衣服．饮食。乃至灯明。缘斯功德。生人道中。坐受其报。衣被．饮食。乃至灯明众具

复次。婆罗门。若复持戒生天上者。彼诸惠施天上受报。财宝．衣服．饮食。乃至庄严众具。婆罗门。是名施者行施。施者受达嚫。果报不失

时。生闻婆罗门闻佛所说。欢喜随喜。从坐起去

