

如是我闻

一时。佛住巴连弗邑鸡林精舍。时。尊者优陀夷．尊者阿难陀亦住巴连弗邑鸡林精舍

尔时。尊者优陀夷诣尊者阿难所。共相问讯慰劳已。退坐一面。语尊者阿难。如来．应供．等正觉所知所见。为诸比丘说圣戒。令不断．不缺．不择．不离．不戒取。善究竟．善持。智者所叹．所不憎恶。何故如来．应．等正觉所见。为诸比丘说圣戒。不断．不缺。乃至智者所叹．所不憎恶

尊者阿难语优陀夷。为修四念处故。何等为四。谓身身观念住。受．心．法法观念住

时。二正士共论议已。各还本处

