

如是我闻

一时。佛在摩竭提国人间游行。与千二百五十比丘．千优婆塞．五百乞残食人。从城至城。从聚落至聚落。人间游行。至那罗聚落好衣庵罗园中

时。有刀师氏聚落主是尼揵弟子。诣尼揵所。礼尼揵足。退坐一面

尔时。尼揵语刀师氏聚落主。汝能共沙门瞿昙作蒺[卄/梨]论。令沙门瞿昙不得语．不得不语耶

聚落主言。阿梨。我立何等论为蒺[卄/梨]论。令沙门瞿昙不得语．不得不语

尼揵语聚落主言。汝往诣沙门瞿昙所。作是问。瞿昙。常愿欲令诸家福利具足增长。作如是愿．如是说不。若答汝言不者。汝当问言。沙门瞿昙。与凡愚夫有何等异。若言有愿有说者。当复问言。沙门瞿昙。若有如是愿．如是说者。今云何于饥馑世。游行人间。将诸大众千二百五十比丘．千优婆塞．五百乞残食人。从城至城。从村至村。损费世间。如大雨雹。雨已。乃是减损。非增益也。瞿昙所说。殊不相应。不类不似。前后相违。如是。聚落主。是名蒺[卄/梨]论。令彼沙门瞿昙不得语．不得不语

尔时。刀师氏聚落主受尼揵劝教已。诣佛所恭敬问讯。恭敬问讯已。退坐一面。白佛。瞿昙。常欲愿令诸家福利增长不

佛告聚落主。如来长夜欲令诸家福利增长。亦常作是说

聚落主言。若如是者。云何。瞿昙。于饥馑世人间乞食。将诸大众。乃至不似不类。前后相违

佛告聚落主。我忆九十一劫以来。不见一人施一比丘。有尽有减。聚落主。汝观今日有人家大富。多钱财．多眷属．多仆从。当知其家长夜好施。真实寂止。故致斯福利。聚落主。有八因缘。令人损减福利不增。何等为八。王所逼．贼所劫．火所焚．水所漂．藏自消减．抵债不还．怨憎残破．恶子费用。有是八种为钱财难聚。聚落主。我说无常为第九句。如是。聚落主。汝舍九因九缘。而言沙门瞿昙破坏他家。不舍恶言．不舍恶见。如铁枪投水。身坏命终。生地狱中

时。刀师氏聚落主心生恐怖。身毛皆竖。白佛言。世尊。我今悔过。如愚如痴。不善不辩。于瞿昙所不实欺诳。虚说妄语

闻佛所说。欢喜随喜。从坐起去

