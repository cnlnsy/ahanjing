

如是我闻

一时。佛住舍卫国只树给孤独园

尔时。世尊告诸比丘。有四十法成就。如铁枪投水。身坏命终。下生恶趣泥犁中。何等为四十法。谓手自杀生。教人令杀。赞叹杀生。见人杀生心随欢喜。乃至自行邪见。教人令行。赞叹邪见。见行邪见心随欢喜。是名四十法成就。如铁枪投水。身坏命终。下生恶趣泥犁中。有四十法成就。如铁枪钻空。身坏命终。上生天上。何等为四十。谓不杀生。教人不杀。口常赞叹不杀功德。见不杀者心随欢喜。乃至自行正见。教人令行。亦常赞叹正见功德。见人行者心随欢喜。是名四十法成就。如铁枪钻空。身坏命终。上生天上

佛说此经已。诸比丘闻佛所说。欢喜奉行

