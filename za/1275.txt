

如是我闻

一时。佛住舍卫国只树给孤独园

时。有天子容色绝妙。于后夜时来诣佛所。稽首佛足。退坐一面。其身光明遍照只树给孤独园

时。彼天子而说偈言

无触不报触　　触则以触报
以触报触故　　不嗔不招嗔

尔时。世尊说偈答言

有于不嗔人　　而加之以嗔
清净之正士　　离诸烦恼结
于彼起恶心　　恶心还自中
如逆风扬尘　　还自坌其身

时。彼天子复说偈言

久见婆罗门　　逮得般涅盘
一切怖已过　　永超世恩爱

时。彼天子闻佛所说。欢喜随喜。稽首佛足。即没不现

