

如是我闻

一时。佛住舍卫国只树给孤独园

时。有众多比丘晨朝着衣持钵。入舍卫城乞食。时。众多比丘作是念。今日太早。乞食时未至。我等且过诸外道精舍

众多比丘即入外道精舍。与诸外道共相问讯慰劳。问讯慰劳已。于一面坐已。诸外道问比丘言。沙门瞿昙为诸弟子说法。断五盖覆心。慧力羸。为障碍分。不转趣涅盘。住四念处。修七觉意。我等亦复为诸弟子说断五盖覆心。慧力羸。善住四念处。修七觉分。我等与彼沙门瞿昙有何等异。俱能说法

时。众多比丘闻外道所说。心不喜悦。反呵骂。从座起去。入舍卫城。乞食已。还精舍。举衣钵。洗足已。往诣佛所。稽首佛足。退坐一面。以诸外道所说。具白世尊

尔时。世尊告众多比丘。彼外道说是语时。汝等应反问言。诸外道。五盖者。种应有十。七觉者。种应有十四。何等为五盖之十．七觉之十四。如是问者。彼诸外道则自骇散。说诸外道法。嗔恚．憍慢．毁呰．嫌恨．不忍心生。或默然低头。失辩潜思。所以者何。我不见诸天．魔．梵．沙门．婆罗门．天．人众中。闻我所说欢喜随顺者。唯除如来及声闻众于此闻者

诸比丘。何等为五盖之十。谓有内贪欲。有外贪欲。彼内贪欲者即是盖。非智非等觉。不转趣涅盘。彼外贪欲即是盖。非智非等觉。不转趣涅盘。谓嗔恚有嗔恚相。若嗔恚及嗔恚相即是盖。非智非等觉。不转趣涅盘。有睡有眠。彼睡彼眠即是盖。非智非等觉。不转趣涅盘。有掉有悔。彼掉彼悔即是盖。非智非等觉。不转趣涅盘。有疑善法。有疑不善法。彼善法疑．不善法疑即是盖。非智非等觉。不转趣涅盘。是名五盖说十

何等为七觉分说十四。有内法心念住。有外法心念住。彼内法念住即是念觉分。是智是等觉。能转趣涅盘。彼外法念住即是念觉分。是智是等觉。能转趣涅盘

有择善法．择不善法。彼善法择。即是择法觉分。是智是等觉。能转趣涅盘。彼不善法择。即是择法觉分。是智是等觉。能转趣涅盘

有精进断不善法。有精进长养善法。彼断不善法精进。即是精进觉分。是智是等觉。能转趣涅盘。彼长养善法精进。即是精进觉分。是智是等觉。能转趣涅盘

有喜。有喜处。彼喜即是喜觉分。是智是等觉。能转趣涅盘。彼喜处。亦即是喜觉分。是智是等觉。能转趣涅盘

有身猗息。有心猗息。彼身猗息。即是猗觉分。是智是等觉。能转趣涅盘。彼心猗息。即是猗觉分。是智是等觉。能转趣涅盘

有定。有定相。彼定即是定觉分。是智是等觉。能转趣涅盘。彼定相即是定觉分。是智是等觉。能转趣涅盘

有舍善法。有舍不善法。彼善法舍。即是舍觉分。是智是等觉。能转趣涅盘。彼不善法舍。即是舍觉分。是智是等觉。能转趣涅盘。是名七觉分说为十四

佛说此经已。众多比丘闻佛所说。欢喜奉行

