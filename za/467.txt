

如是我闻

一时。佛住王舍城迦兰陀竹园

尔时。尊者罗睺罗往诣佛所。稽首礼足。退住一面。白佛言。世尊。云何知．云何见我此识身及外境界一切相。得无有我．我所见．我慢系着使

佛告罗睺罗。有三受。苦受．乐受．不苦不乐受。观于乐受而作苦想。观于苦受作剑刺想。观不苦不乐受作无常想。若彼比丘观于乐受而作苦想。观于苦受作剑刺想。观不苦不乐受作无常．灭想者。是名正见

尔时。世尊即说偈言

观乐作苦想　　苦受同剑刺
于不苦不乐　　修无常灭想
是则为比丘　　正见成就者
寂灭安乐道　　住于最后边
永离诸烦恼　　摧伏众魔军

佛说此经已。尊者罗睺罗闻佛所说。欢喜奉行

