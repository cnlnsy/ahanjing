

如是我闻

一时。佛住舍卫国只树给孤独园

尔时。世尊告诸比丘。有蛇行法。谛听。善思。当为汝说。何等为蛇行法。谓杀生恶行。手常血腥。乃至十不善业迹。如前淳陀修多罗广说。彼当尔时。身蛇行．口蛇行．意蛇行。彼如是身．口．意蛇行已。于其二趣向一一趣。若地狱．若畜生。蛇行众生。谓蛇．鼠．猫．狸等腹行众生。是名蛇行法

云何非蛇行法。谓不杀生。乃至正见。如前淳陀修多罗十业迹广说。是名非蛇行法。身非蛇行．口非蛇行．意非蛇行。于其二趣生一一趣。若天上．若人中。是名非蛇行法

佛说此经已。诸比丘闻佛所说。欢喜奉行

