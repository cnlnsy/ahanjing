

如是我闻

一时。佛住舍卫国只树给孤独园

时。有迦叶天子。容色绝妙。于后夜时来诣佛所。稽首佛足。退坐一面。其身光明遍照只树给孤独园

时。彼迦叶天子白佛言。世尊。我今当说比丘及比丘所说

佛告迦叶天子。随所乐说

时。彼迦叶天子而说偈言

比丘守正念　　其心善解脱
昼夜常勤求　　逮得离尘垢
晓了知世间　　于尘离尘垢
比丘无忧患　　心无所染着

世尊。是名比丘。是名比丘所说

佛告迦叶。如是。如是。如汝所说

迦叶天子闻佛所说。欢喜随喜。稽首佛足。即没不现

