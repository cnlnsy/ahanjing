

如是我闻

一时。佛住拘睒弥国瞿师罗园

尔时。瞿师罗长者诣尊者阿难所。稽首礼足。于一面坐。白尊者阿难。所说种种界。云何为种种界

尊者阿难告瞿师罗长者。有三界。云何三。谓欲界．色界．无色界

尔时。尊者阿难即说偈言

晓了于欲界　　色界亦复然
舍一切有余　　得无余寂灭
于身和合界　　永尽无余证
三耶三佛说　　无忧离垢句

尊者阿难说是经已。瞿师罗长者欢喜随喜。作礼而去

