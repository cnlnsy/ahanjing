

如是我闻

一时。佛住舍卫国只树给孤独园

尔时。世尊告诸比丘。于内法中。我不见一法能令未生恶不善法生。已生者重生令增广。未生善法不生。已生者令退。如说不正思惟。诸比丘。不正思惟者。能令未生邪见生。已生邪见令重生增广。未生正见不生。已生正见令退

诸比丘。于内法中。我不见一法能令未生恶不善法不生。已生恶不善法令灭。未生善法令生。已生善法重生令增广。如说正思惟。诸比丘。正思惟者。能令未生邪见不生。已生者令灭。未生正见令生。已生者重生令增广

佛说此经已。诸比丘闻佛所说。欢喜奉行

如说邪见．正见。如是邪志．正志。邪语．正语。邪业．正业。邪命．正命。邪方便．正方便。邪念．正念。邪定．正定。七经如上说

如内法八经。如是外法八经亦如是说

