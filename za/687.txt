

如是我闻

一时。佛住舍卫国只树给孤独园

尔时。世尊告诸比丘。如上说。差别者。若有来问我如来处非处力。如如来处非处智力所知见觉。成等正觉。为彼记说

若复来问如来自以乐受智力。如如来自以乐受智力所知见觉。成等正觉。为彼记说。是名第二如来智力

若有来问如来禅定．解脱．三昧．正受智力。如如来禅定．解脱．三昧．正受。为彼记说

若有来问宿命所更智力。如如来宿命所更所知见觉。为彼记说

若有来问如来天眼智力。如如来天眼所见。为彼记说

若有来问如来漏尽智力。如如来漏尽智力所知见觉。为彼记说

佛说此经已。诸比丘闻佛所说。欢喜奉行

