

如是我闻

一时。佛住王舍城金婆罗山金婆罗鬼神住处石室中

尔时。世尊金枪刺足。未经几时。起身苦痛。能得舍心。正智正念。堪忍自安。无退减想

彼有山神天子八人。作是念。今日世尊住王舍城金婆罗山金婆罗鬼神住处石室中。金枪刺足。起身苦痛而能舍心。正念正智。堪忍自安。无所退减。我等当往面前赞叹。作是念已。往诣佛所。稽首礼足。退住一面

第一天神说偈叹言

沙门瞿昙　　人中师子　　身遭苦痛
堪忍自安　　正智正念　　无所退减

第二天子复赞叹言

大士之大龙　　大士之牛王
大士夫勇力　　大士夫良马
大士夫上首　　大士夫之胜

第三天子复赞叹言

此沙门瞿昙　　士夫分陀利
身生诸苦痛　　而能行舍心
正智正念住　　堪忍以自安
而无所退减

第四天子复赞叹言。若有于沙门瞿昙。士夫分陀利所说违反嫌责。当知斯等长夜当得不饶益苦。唯除不知真实者

第五天子复说偈言

观彼三昧定　　善住于正受
解脱离诸尘　　不踊亦不没
其心安隐住　　而得心解脱

第六天子复说偈言

经历五百岁　　诵婆罗门典
精勤修苦行　　不解脱离尘
是则卑下类　　不得度彼岸

第七天子复说偈言

为欲之所迫　　持戒之所缚
勇扞行苦行　　经历于百年
其心不解脱　　不离于尘垢
是则卑下类　　不度于彼岸

第八天子复说偈言

心居憍慢欲　　不能自调伏
不得三昧定　　牟尼之正受
独一居山林　　其心常放逸
于彼死魔军　　不得度彼岸

时。彼山神天子八人各各赞叹已。稽首佛足。即没不现

