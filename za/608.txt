

如是我闻

一时。佛住舍卫国只树给孤独园

尔时。世尊告诸比丘。若比丘离四念处者。则离如实圣法。离如实圣法者。则离圣道。离圣道者。则离甘露法。离甘露法者。不得脱生．老．病．死．忧．悲．恼苦。我说彼于苦不得解脱

若比丘不离四念处者。得不离圣如实法。不离圣如实者。则不离圣道。不离圣道者。则不离甘露法。不离甘露法者。得脱生．老．病．死．忧．悲．恼苦。我说彼人解脱众苦

佛说此经已。诸比丘闻佛所说。欢喜奉行

