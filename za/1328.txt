

如是我闻

一时。佛住王舍城迦兰陀竹园

时。毗罗比丘尼住王舍城王园比丘尼众中。为王舍城诸人民。于吉星日集聚大会。当斯之日。毗罗比丘尼无人供养

时。有鬼神敬重毗罗比丘尼。即入王舍城。处处里巷四衢道头而说偈言

王舍城人民　　醉酒惛睡卧
毗罗比丘尼　　无人供养者
毗罗比丘尼　　勇猛修诸根
善说离垢尘　　涅盘清凉法
皆随顺所说　　终日乐无厌
乘听法智慧　　得度生死流

时。有一优婆塞持衣布施毗罗比丘尼。复有一优婆塞以食供养

时。彼鬼神而说偈言

智慧优婆塞　　今获多福利
以衣施断缚　　毗罗比丘尼
智慧优婆塞　　今获多福利
食施毗罗尼　　离诸和合故

时。彼鬼神说偈已。即没不现

