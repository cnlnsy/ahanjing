

如是我闻

一时。佛住舍卫国只树给孤独园

时。尊者阿难闻给孤独长者身遭苦患。往诣其舍。长者遥见阿难。冯床欲起。乃至说三受。如前叉摩修多罗广说。乃至苦患但增不损

时。尊者阿难告长者言。勿恐怖。若愚痴无闻凡夫不信于佛。不信法．僧。圣戒不具。故有恐怖。亦畏命终及后世苦。汝今不信已断．已知。于佛净信具足。于法．僧净信具足。圣戒成就

长者白尊者阿难。我今何所恐怖。我始于王舍城寒林中丘塳间见世尊。即得于佛不坏净。于法．僧不坏净。圣戒成就。自从是来。家有钱财悉与佛．弟子。比丘．比丘尼．优婆塞．优婆夷共

尊者阿难言。善哉。长者。汝自记说是须陀洹果

长者白尊者阿难。可就此食

尊者阿难默然受请

即办种种净美饮食。供养尊者阿难。食已。复为长者种种说法。示教照喜已。从坐起而去

