

如是我闻

一时。佛住舍卫国只树给孤独园

尔时。世尊告诸比丘。婆罗门者。说虚伪道。愚痴恶邪。不正趣向。非智等觉向于涅盘。彼作如是化诸弟子。于十五日。以胡麻屑．庵罗摩罗屑沐浴身体。着新劫贝。头垂长缕。牛屎涂地而卧于上。言。善男子。晨朝早起。脱衣举着一处。裸其形体。向东方驰走。正使道路逢凶象．恶马．狂牛．猘狗．棘刺．丛林．坑涧．深水。直前莫避。遇害死者。必生梵天。是名外道愚痴邪见。非智等觉向于涅盘。我为弟子说平正路。非愚痴。向智慧等觉。向于涅盘。谓八圣道。正见。乃至正定

佛说此经已。诸比丘闻佛所说。欢喜奉行

