

如是我闻

一时。佛住舍卫国只树给孤独园

时。有众多比丘于拘萨罗国人间游行。住一林中夏安居。彼林中有天神住。知十五日诸比丘受岁。极生忧戚

有余天神语彼天神言。汝何卒生愁忧苦恼。汝当欢喜诸比丘持戒清净。今日受岁

林中天神答言。我知比丘今日受岁。不同无羞外道受岁。然精进比丘受岁。持衣钵。明日至余处去。此林当空

比丘去后。林中天神而说偈言

今我心不乐　　但见空林树
清净心说法　　多闻诸比丘
瞿昙之弟子　　今悉何处去

时。有异天子而说偈言

有至摩伽陀　　有至拘萨罗
亦至金刚地　　处处修远离
犹如野禽兽　　随所乐而游

