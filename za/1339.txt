

如是我闻

一时。佛住王舍城迦兰陀竹园

尔时。尊者十力迦叶住王舍城仙人窟中。时。有猎师名曰尺只。去十力迦叶不远。张网捕鹿。尔时。十力迦叶为彼猎师哀愍说法。时。彼猎师不解所说。时。十力迦叶即以神力。指端火然。彼犹不悟

尔时。仙人窟中住止天神而说偈言

深山中猎师　　少智盲无目
何为非时说　　薄德无辩慧
所闻亦不解　　明中亦无见
于诸善胜法　　愚痴莫能了
正使烧十指　　彼终不见谛

时。彼天神说是偈已。尊者十力迦叶即默然住

