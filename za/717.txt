

如是我闻

一时。佛住舍卫国只树给孤独园

尔时。世尊告诸比丘。于外法中。我不见一法。未生恶不善法令生。已生者重生令增广。未生善法令不生。已生者令退。如恶知识．恶伴党。恶知识．恶伴党者。未生贪欲盖令生。已生者重生令增广。未生嗔恚．睡眠．掉悔．疑盖令生。已生者重生令增广。未生念觉分令不生。已生者令退。未生择法．精进．喜．猗．定．舍觉分令不生。已生者令退

诸比丘。我不见一法。未生恶不善法令不生。已生者令断。未生善法令生。已生者重生令增广。所谓善知识．善伴党．善随从者。若善知识．善伴党．善随从者。未生贪欲盖令不生。已生者令断。未生嗔恚．睡眠．掉悔．疑盖令不生。已生者令断。未生念觉分令生。已生者重生令增广。未生择法．精进．喜．猗．定．舍觉分令生。已生者重生令增广

佛说此经已。诸比丘闻佛所说。欢喜奉行

