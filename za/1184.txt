

如是我闻

一时。佛在拘萨罗人间游行。宿于孙陀利河侧

尔时。世尊剃发未久。于后夜时。结跏趺坐。正身思惟。系念在前。以衣覆头

时。孙陀利河侧有婆罗门住止。夜起持祠。余食不尽。时至河边。欲求大德婆罗门以奉之

尔时。世尊闻河边婆罗门声。闻已。謦咳作声。却衣现头

时。孙陀利河侧婆罗门见佛已。作是念。是剃头沙门。非婆罗门。欲持食还去。彼婆罗门复作是念。非独沙门是剃头者。婆罗门中亦有剃头。应往至彼。问其所生。时。孙陀利河侧婆罗门诣世尊所。而问之言。为何姓生

尔时。世尊即说偈言

汝莫问所生　　但当问所行
刻木为钻燧　　亦能生于火
下贱种姓中　　生坚固牟尼
智慧有惭愧　　精进善调伏
究竟大明际　　清净修梵行
而今正是时　　应奉施余食

时。孙陀利河侧婆罗门复说偈言

我今吉良日　　求福修供养
遇得见大士　　三时最胜尊
若不见佛者　　当更施余人

尔时。孙陀利河侧婆罗门转得信心。即持余食以奉世尊。世尊不受。以说偈得故。如上因说偈而得食广说

孙陀利河侧婆罗门白佛言。世尊。今此施食当置何所

佛告婆罗门。我不见诸天．魔．梵．沙门．婆罗门．天神．世人有能食此食。令身安隐者。汝持此食去着无虫水中。及少生草地

时。婆罗门即持此食着无虫水中。水即烟起涌沸。啾啾作声。如烧铁丸投之冷水。烟起涌沸。啾啾作声。如是彼食着无虫水中。烟起涌沸。啾啾作声。孙陀利河侧婆罗门心欲恐怖。身毛皆竖。谓为灾变。驰走上岸。集聚干木。供养祠火。令息灾怪

世尊见彼集聚干木。供养祠火。望息灾怪。见已。即说偈言

婆罗门祠火　　焚烧干草木
莫呼是净道　　能却诸灾患
此则恶供养　　而谓为黠慧
作如是因缘　　外道取修净
汝今弃薪火　　起内火炽然
常修不放逸　　常富于供养
处处兴净信　　广施设大会
心意为束薪　　嗔恚黑烟起
妄语为尘味　　口舌为木杓
胸怀燃火处　　欲火常炽然
当善自调伏　　消灭士夫火
正信为大河　　净戒为度济
澄净清流水　　智者之所叹
人中净天德　　当于中洗浴
涉水不着身　　安乐度彼岸
正法为深渊　　福德为下济
澄净水充满　　智者所赞叹
人中天净德　　当于中洗浴
涉水不着身　　安乐度彼岸
真谛善调御　　摄护修梵行
慈悲为苦行　　真实心清净
沐浴以正法　　智者所称叹

尔时。孙陀利河侧婆罗门闻佛所说。欢喜随喜。复道而去

