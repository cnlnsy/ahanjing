

如是我闻

一时。佛住舍卫国只树给孤独园

时。有天子容色绝妙。于后夜时来诣佛所。稽首佛足。退坐一面。其身光明遍照只树给孤独园

时。彼天子说偈问佛

云何数所数　　云何数不隐
云何数中数　　云何说言说

尔时。世尊说偈答言

佛法难测量　　二流不显现
若彼名及色　　灭尽悉无余
是名数所数　　彼数不隐藏
是彼数中数　　是则说名数

时。彼天子复说偈言

久见婆罗门　　逮得般涅盘
一切怖已过　　永超世恩爱

于时。天子闻佛所说。欢喜随喜。稽首佛足。即没不现

