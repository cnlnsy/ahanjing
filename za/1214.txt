

如是我闻

一时。佛住舍卫国只树给孤独园

尔时。尊者阿难陀晨朝着衣持钵。入舍卫城乞食。以尊者婆耆舍为伴。时。尊者婆耆舍见女人有上妙色。见已。贪欲心起

时。尊者婆耆舍作是念。我今得不利。得苦非得乐。我今见年少女人有妙绝之色。贪欲心生。今为生厌离故。而说偈言

贪欲所覆故　　炽然烧我心
今尊者阿难　　为我灭贪火
慈心哀愍故　　方便为我说

尊者阿难说偈答言

以彼颠倒想　　炽然烧其心
远离于净想　　长养贪欲者
当修不净观　　常一心正受
速灭贪欲火　　莫令烧其心
谛观察诸行　　苦空非有我
系念正观身　　多修习厌离
修习于无相　　灭除憍慢使
得慢无间等　　究竟于苦边

尊者阿难说是语时。尊者婆耆舍闻其所说。欢喜奉行

