

如是我闻

一时。佛住舍卫国只树给孤独园

时。有尊者善生。新剃须发。着袈裟衣。正信．非家．出家学道。来诣佛所。稽首佛足。退坐一面

尔时。世尊告诸比丘。诸比丘。当知此善生善男子有二处端严。一者剃除须发。着袈裟衣。正信．非家．出家学道。二者尽诸有漏。无漏心解脱．慧解脱。现法自知作证。我生已尽。梵行已立。所作已作。自知不受后有。尔时。世尊即说偈言

寂静尽诸漏　　比丘庄严好
离欲断诸结　　涅盘不复生
持此最后身　　摧伏魔怨敌

佛说此经已。诸比丘闻佛所说。欢喜奉行

