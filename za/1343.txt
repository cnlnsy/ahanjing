

如是我闻

一时。佛住舍卫国只树给孤独园

时。有众多比丘在拘萨罗人间。住一林中。言语嬉戏。终日散乱。心不得定。纵诸根门。驰骋六境

时。彼林中止住天神见是比丘不摄威仪。心不欣悦。而说偈言

此先有瞿昙　　正命弟子众
无常心乞食　　无常受床卧
观世无常故　　得究竟苦边
今有难养众　　沙门所居止
处处求饮食　　遍游于他家
望财而出家　　无真沙门欲
垂着僧伽梨　　如老牛曳尾

尔时。比丘语天神言。汝欲厌我耶

时。彼天神复说偈言

不指其名姓　　不非称其人
而总向彼众　　说其不善者
疏漏相现者　　方便说其过
勤修精进者　　归依恭敬礼

彼诸比丘为天神劝发已。专精思惟。断诸烦恼。得阿罗汉

