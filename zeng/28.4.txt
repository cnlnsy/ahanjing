　　（四）

闻如是

一时。佛在罗阅城耆阇崛山中。与大比丘众五百人俱

尔时。世尊从静室起下灵鹫山。及将鹿头梵志。而渐游行到大畏塳间。尔时。世尊取死人髑髅授与梵志。作是说。汝今。梵志。明于星宿。又兼医药能疗治众病。皆解诸趣。亦复能知人死因缘。我今问汝。此是何人髑髅。为是男耶。为是女乎。复由何病而取命终

是时。梵志即取髑髅反覆观察。又复以手而取击之。白世尊曰。此是男子髑髅。非女人也

世尊告曰。如是。梵志。如汝所言。此是男子。非女人也

世尊问曰。由何命终

梵志复手捉击之。白世尊言。此众病集凑。百节酸疼故致命终

世尊告曰。当以何方治之

鹿头梵志白佛言。当取呵梨勒果。并取蜜和之。然后服之。此病得愈

世尊告曰。善哉。如汝所言。设此人得此药者。亦不命终。此人今日命终为生何处

时。梵志闻已。复捉髑髅击之。白世尊言。此人命终生三恶趣。不生善处

世尊告曰。如是。梵志。如汝所言。生三恶趣。生不善处

是时。世尊复更捉一髑髅授与梵志。问梵志曰。此是何人。男耶。女耶

是时。梵志复以手击之。白世尊言。此髑髅。女人身也

世尊告曰。由何疹病致此命终

是时。鹿头梵志复以手击之。白世尊言。此女人怀妊故致命终

世尊告曰。此女人者。由何命终

梵志白佛。此女人者。产月未满。复以产儿故致命终

世尊告曰。善哉。善哉。梵志。如汝所言。又彼怀妊以何方治

梵志白佛。如此病者。当须好酥醍醐。服之则差

世尊告曰。如是。如是。如汝所言。今此女人以取命终。为生何处

梵志白佛。此女人以取命终。生畜生中

世尊告曰。善哉。善哉。梵志。如汝所言

是时。世尊复更捉一髑髅授与梵志。问梵志曰。男耶。女耶

是时。梵志复以手击之。白世尊言。此髑髅者。男子之身

世尊告曰。善哉。善哉。如汝所言。由何疹病致此命终

梵志复以手击之。白世尊言。此人命终饮食过差。又遇暴下故致命终

世尊告曰。此病以何方治

梵志白佛。三日之中绝粮不食。便得除愈

世尊告曰。善哉。善哉。如汝所言。此人命终为生何处

是时。梵志复以手击之。白世尊言。此人命终生饿鬼中。所以然者。意想著水故

世尊告曰。善哉。善哉。如汝所言

尔时。世尊复更捉一髑髅授与梵志。问梵志曰。男耶。女耶

是时。梵志复以手击之。白世尊言。此髑髅者。女人之身

世尊告曰。善哉。善哉。如汝所言。此人命终由何疹病

梵志复以手击之。白世尊言。当产之时以取命终

世尊告曰。云何当产之时以取命终

梵志复以手击之。白世尊言。此女人身。气力虚竭。又复饥饿以致命终

世尊告曰。此人命终为生何处

是时。梵志复以手击之。白世尊言。此人命终生于人道

世尊告曰。夫饿死之人欲生善处者。此事不然。生三恶趣者可有此理

是时。梵志复以手击之。白世尊言。此女人者。持戒完具而取命终

世尊告曰。善哉。善哉。如汝所言。彼女人身。持戒完具致此命终。所以然者。夫有男子．女人。禁戒完具者。设命终时。当堕二趣。若天上．人中

尔时。世尊复捉一髑髅授与梵志。问曰。男耶。女耶

是时。梵志复以手击之。白世尊言。此髑髅者。男子之身

世尊告曰。善哉。善哉。如汝所言者。此人由何疹病致此命终

梵志复以手击之。白世尊言。此人无病。为人所害故致命终

世尊告曰。善哉。善哉。如汝所言。为人所害故致命终。世尊告曰。此人命终为生何处

是时。梵志复以手击之。白世尊言。此人命终生善处天上

世尊告曰。如汝所言。前论．后论而不相应

梵志白佛。以何缘本而不相应

世尊告曰。诸有男女之类。为人所害而取命终。尽生三恶趣。汝云何言生善处天上乎

梵志复以手击之。白世尊言。此人奉持五戒。兼行十善。故致命终生善处天上

世尊告曰。善哉。善哉。如汝所言。持戒之人无所触犯。生善处天上

世尊复重告曰。此人为持几戒而取命终

是时。梵志复专精一意无他异想。以手击之。白世尊言。持一戒耶。非耶。二．三．四．五耶。非耶。然此人持八关斋法而取命终

世尊告曰。善哉。善哉。如汝所言。持八关斋而取命终

尔时。东方境界普香山南有优陀延比丘。于无余涅槃界而取般涅槃。尔时。世尊屈申臂顷。往取彼髑髅来授与梵志。问梵志曰。男耶。女耶

是时。梵志复以手击之。白世尊言。我观此髑髅。元本亦复非男。又复非女。所以然者。我观此髑髅。亦不见生。亦不见断。亦不见周旋往来。所以然者。观八方上下。都无音向。我今。世尊。未审此人是谁髑髅

世尊告曰。止。止。梵志。汝竟不识是谁髑髅。汝当知之。此髑髅者。无终．无始．亦无生死。亦无八方．上下所可适处。此是东方境界普香山南优陀延比丘于无余涅槃界取般涅槃。是阿罗汉之髑髅也

尔时。梵志闻此语已。叹未曾有。即白佛言。我今观此蚁子之虫。所从来处。皆悉知之。鸟兽音向即能别知。此是雄。此是雌。然我观此阿罗汉。永无所见。亦不见来处。亦不见去处。如来正法甚为奇特。所以然者。诸法之本出于如来神口。然阿罗汉出于经法之本

世尊告曰。如是。梵志。如汝所言。诸法之本出如来口。正使诸天．世人．魔．若魔天。终不能知罗汉所趣

尔时。梵志头面礼足。白世尊言。我能尽知九十六种道所趣向者。皆悉知之。如来之法所趣向者。不能分别。唯愿世尊得在道次

世尊告曰。善哉。梵志。快修梵行。亦无有人知汝所趣向处

尔时。梵志即得出家学道。在闲静之处。思惟道术。所谓族姓子。剃除须发。著三法衣。生死已尽。梵行已立。所作已办。更不复受胎。如实知之。是时。梵志即成阿罗汉

尔时。尊者鹿头白世尊言。我今以知阿罗汉行所修之法

世尊告曰。汝云何知阿罗汉之行

鹿头白佛。今有四种之界。云何为四。地界．水界．火界．风界。是谓。如来。有此四界。彼时人命终。地即自属地。水即自属水。火即自属火。风即自属风

世尊告曰。云何。比丘。今有几界

鹿头白佛。其实四界。义有八界

世尊告曰。云何四界。义有八界

鹿头白佛。今有四界。云何四界。地．水．火．风。是谓四界

彼云何义有八界。地界有二种。或内地．或外地。彼云何名为内地种。发．毛．爪．齿．身体．皮肤．筋．骨．髓．脑．肠．胃．肝．胆．脾．肾。是谓名为内地种。云何为外地种。诸有坚牢者。此名为外地种。此名为二地种

彼云何为水种。水种有二。或内水种．或外水种。内水种者。唌．唾．泪．尿．血．髓。是谓名为内水种。诸外软溺物者。此名为外水种。是名二水种

彼云何名为火种。然火种有二。或内火．或外火。彼云何名为内火。所食之物。皆悉消化无有遗余。此名为内火。云何名为外火。诸外物热盛物。此名为外火种

云何名为风种。又风种有二。或有内风．或有外风。所谓唇内之风．眼风．头风．出息风．入息风。一切支节之间风。此名为内风。彼云何名为外风。所谓轻飘动摇．速疾之物。此名为外风。是谓。世尊。有二种。其实有四。数有八。如是。世尊。我观此义。人若命终时。四种各归其本

世尊告曰。无常之法亦不与有常并。所以然者。地种有二。或内．或外。尔时。内地种是无常法．变易之法。外地种者。恒住．不变易。是谓地有二种。不与有常．无常相应。余三大者亦复如是。不与有常．无常共相应。是故。鹿头。虽有八种。其实有四。如是。鹿头。当作是学

尔时。鹿头闻佛所说。欢喜奉行

