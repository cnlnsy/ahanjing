　　（八）

闻如是

一时。佛在舍卫国祇树给孤独园

尔时。世尊告诸比丘。若有承顺一法。不离一法。魔波旬不能得其便。亦不能来触娆人。云何为一法。谓功德福业。所以然者。自忆往昔在道树下。与诸菩萨集在一处。弊魔波旬将诸兵众数千万亿。种种形貌。兽头人身不可称计。天．龙．鬼．神．阿须伦．迦留罗．摩休勒等。皆来运集

时。魔波旬而语我言。沙门速投于地。佛以福德大力。降伏魔怨。诸尘垢消。无有诸秽。便成无上正真道。诸比丘。当观此义。其有比丘功德具足者。弊魔波旬不能得其便。坏其功德

尔时。世尊便说此偈

　有福快乐　　无福者苦　　今世后世
　为福受乐　

是故。诸比丘。为福莫惓

尔时。诸比丘闻佛所说。欢喜奉行

