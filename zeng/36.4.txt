　　（四）

闻如是

一时。佛在舍卫国祇树给孤独园

尔时。世尊告诸比丘。汝等颇见屠牛之人。以此财业后得乘车马．大象乎

诸比丘对曰。非也。世尊

世尊告曰。善哉。诸比丘。我亦不见．不闻屠牛之人杀害牛已。得乘车马．大象。所以然者。我亦不见屠牛之人得乘车马．大象。终无此理。云何。比丘。汝等颇见屠羊．杀猪。或猎捕鹿。如此之人作此恶已。得此财业后得乘车马．大象乎

诸比丘对曰。非也。世尊

世尊告曰。善哉。诸比丘。我亦不见．不闻屠牛之人杀害生类已。得乘车马．大象。终无此理。汝等比丘。若见杀牛之人乘车马者。此是前世之德。非今世福也。皆是前世宿行所致也。汝等若见杀羊之人得乘车马者。当知此人前世宿福之所种也。所以然者。皆由杀心不除故也。何以故。若有人亲近恶人。好喜杀生。种地狱之罪。若来人中。寿命极短。若复有人好喜偷盗。种地狱罪。如彼屠牛之人。贱取贵卖。诳惑世人。不按正法。屠牛之人亦复如是。由杀心故。致此罪咎。不得乘车马．大象。是故。诸比丘。当起慈心于一切众生。如是。诸比丘。当作是学

尔时。诸比丘闻佛所说。欢喜奉行

