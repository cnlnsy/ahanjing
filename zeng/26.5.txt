　　（五）

闻如是

一时。佛在舍卫国祇树给孤独园

尔时。王波斯匿乘宝羽之车。出舍卫城。至祇洹精舍。欲觐世尊。诸王常法有五威容。舍著一面。前至世尊所。头面礼足。在一面坐

尔时。世尊告大王曰。大王当知。世间有四种人出现于世。云何为四。或有一人。先闇而后明。或有一人。先明而后闇。或有一人。先闇而后闇。或有一人。先明而后明

彼人云何先闇而后明。于是。或有一人生卑贱家。或旃陀罗种．或啖人种．或工师种．或淫泆家生。或无目．或无手足．或时裸跣．或诸根错乱。然复身．口行善法。意念善法。彼若见沙门．婆罗门诸尊长者。恒念礼拜。不失时节。迎来起送。先笑后语。随时供给。若复有时见乞儿者。若沙门．婆罗门。若路行者。若贫匮者。若有钱财。便持施与。设无财货者。便往至长者家。乞求施与。若复见彼施者。便还欢喜踊跃。不能自胜。身行善法。口修善法。意念善法。身坏命终。生善处天上。犹如有人。从地至床。从床乘马。从马乘象。从象乘讲堂。由是故我今说。此人先闇而后明。如是。大王。此人名曰先闇而后明

彼人云何先明而后闇。于是。或有一人在大家生。若刹利种．若长者种．若婆罗门种。饶财多宝。金．银．珍宝．车磲．马瑙．水精．琉璃。仆从．奴婢不可称计。象．马．猪．羊皆悉具足。然复此人颜貌端政。如桃华色。彼人恒怀邪见。边见相应。彼便有此见。无施．无受。亦无前人何所施物。亦无善恶之行。亦无今世．后世。亦无得道者。世无阿罗汉可承敬者。于今世．后世可作证者。彼若见沙门．婆罗门。便起嗔恚。无恭敬心。若见人惠施者。心不喜乐。身．口．意所作行而不平均。以行非法之行。身坏命终。生地狱中。犹如有人从讲堂至象。从象至马。从马至床。从床至地。由是故。我今说此人。如是。大王。所谓此人先明而后闇

彼云何有人从闇至闇。若复有人生卑贱家。或旃陀罗家．或啖人家．或极下穷家。此人必生此中。或复有时。诸根不具。颜色粗恶。然复彼人恒怀邪见。彼便有此见。无今世．后世。无沙门．婆罗门。亦无得道者。亦无阿罗汉可承敬者。亦无今世．后世可作证者。彼若见沙门．婆罗门。便起嗔恚。无恭敬心。若见人来惠施者。心不喜乐。身．口．意所作行而不平等。诽谤圣人。毁辱三尊。彼既自不施。又见他施。甚怀嗔恚。以行嗔恚。身坏命终。生地狱中。犹如有人从闇至闇。从火焰至火焰。舍智就愚。由是而言。此人可谓先闇而后闇。大王当知。故名此人从闇至闇

彼名何等人从明至明。或有一人生豪族家。或刹利种．或国王家．或大臣家。饶财多宝。不可称计。然复彼人颜色端政。如桃华色。彼人恒有正见。心无错乱。彼有此正见。有施．有福．有受者。有善．恶之报。有今世．后世。有沙门．婆罗门。设复彼人若见沙门．婆罗门。起恭敬心。和颜悦色。己身恒喜布施。亦复劝人使行布施之。设布施之日。心怀踊跃。不能自胜。彼身行善。口行善。意行善。身坏命终生善处。犹如有人从讲堂至讲堂。从宫至宫。由是而言。我今说此人从明至明

是为。大王。世间有此四人。尔时。世尊便说此偈

　王当知贫人　　有信好布施
　见沙门婆罗　　及诸可施者
　能复起迎逆　　而教于正见
　施时极欢喜　　所求不逆人
　彼人是良友　　终不为恶行
　恒喜行正见　　常念求善法
　大王如彼人　　死时有所适
　必生兜术天　　先闇而后明
　如人极为富　　不信好喜恚
　悭贪心怯弱　　邪见而不改
　见沙门梵志　　及诸乞求者
　恒喜呵骂詈　　邪见言无有
　见施起嗔恚　　不令有施人
　彼人行极弊　　造诸恶元本
　如是彼人者　　临欲命终时
　当生地狱中　　先明而后闇
　如有贫贱人　　无信好嗔恚
　造诸不善行　　邪见不信正
　设见沙门士　　及诸可事者
　而取轻毁之　　悭贪无有信
　施时而不喜　　见他施亦然
　彼人所造行　　所适无安处
　如此彼之人　　必当取命终
　当生地狱中　　先闇而后闇
　如人极有财　　有信好布施
　正见不他念　　恒喜求善法
　设见诸道士　　及诸可施者
　起恭迎敬之　　而学于正见
　与时极和悦　　常念于平均
　惠施无吝惜　　不逆于人心
　彼人受命决　　不造诸非法
　当知彼之人　　临欲命终时
　必生好善处　　先明而后明　

是故。大王。当学先明而后明。莫学先明而后闇。如是。大王。当作是学

尔时。波斯匿王闻佛所说。欢喜奉行

