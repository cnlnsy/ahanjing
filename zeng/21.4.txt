　　（四）

闻如是

一时。佛在舍卫国祇树给孤独园

尔时。世尊告诸比丘。若有众生。欲起慈心。有笃信意。承受奉事父母．兄弟．宗族．室家．朋友．知识。当安三处。令不移动。云何为三。当发欢喜。于如来所。心不移动。彼如来．至真．等正觉．明行成为．善逝．世间解．无上士．道法御．天人师。号佛．世尊

复当发意于正法中。如来法者。善说无碍。极为微妙。由此成果。如是智者当学知之

亦当发意此圣众所。如来圣众。悉皆和合。无有错乱。法法成就。戒成就．三昧成就．智慧成就．解脱成就．解脱见慧成就。所谓圣众者。四双八辈．十二贤圣。此是如来圣众。可敬．可贵。此是世间无上福田。诸有比丘学此三处。则成大果报。如是。诸比丘。当作是学

尔时。诸比丘闻佛所说。欢喜奉行

