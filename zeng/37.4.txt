　　（四）

闻如是

一时。佛在舍卫国祇树给孤独园

尔时。世尊告诸比丘。我今当说咒愿有六德。汝等谛听。善思念之

诸比丘对曰。如是。世尊。尔时。诸比丘从佛受教

世尊告曰。彼云何名为六德。于是。施主檀越成就三法。云何檀越施主成就三法。于是。檀越施主信根成就．戒德成就．闻成就。是谓檀越施主成就此三法。施物之法复成三法。云何为三。然彼物色成就．味成就．香成就。有此三法。是谓。比丘。有此六事获大功德。名德远闻。获甘露之报。是故。诸比丘。若欲成就此六事者。当念惠施。如是。比丘。当作是学

尔时。诸比丘闻佛所说。欢喜奉行

