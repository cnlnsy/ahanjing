　　（一一）

闻如是

一时。佛在舍卫国祇树给孤独园

尔时。世尊告诸比丘。教二人作善不可得报恩。云何为二。所谓父母也。若复。比丘。有人以父著左肩上。以母著右肩上。至千万岁。衣被．饭食．床蓐卧具．病瘦医药。即于肩上放于屎溺。犹不能得报恩。比丘当知。父母恩重。抱之．育之。随时将护。不失时节。得见日月。以此方便。知此恩难报。是故。诸比丘。当供养父母。常当孝顺。不失时节。如是。诸比丘。当作是学

尔时。诸比丘闻佛所说。欢喜奉行

