　　（二）

闻如是

一时。佛在罗阅城迦罗陀竹园所。与大比丘五百人俱。前后围绕而为说法

尔时。提婆达兜将五百比丘去如来不远而迳过。世尊遥见提婆达兜自将门徒。便说此偈

　莫亲恶知识　　亦莫愚从事
　当近善知识　　人中最胜者
　人本无有恶　　习近恶知识
　后必种恶根　　永在闇冥中　

是时。提婆达兜五百弟子闻世尊说此偈已。便来至世尊所。头面礼足。在一面坐。斯须退坐。向世尊悔过。我等愚惑。无所识知。唯愿世尊受我等忏悔

尔时。世尊受彼五百比丘忏悔。便与说法。令得信根

尔时。五百比丘在闲静之处思惟深法。所以然者。族姓子出家学道。以信坚固。修无上梵行。尔时。彼五百比丘便成阿罗汉。生死已尽。所作已办。梵行已立。更不复受胎有。如实知之。尔时。五百人成阿罗汉。

诸比丘闻佛所说。欢喜奉行

