　　（七）

闻如是

一时。佛在舍卫国祇树给孤独园

尔时。世尊告诸比丘。我于此众中。不见一法最胜最妙。眩惑世人。不至永寂。缚著牢狱。无有解已。所谓男子见女色已。便起想著。意甚爱敬。令人不至永寂。缚著牢狱。无有解已。意不舍离。周旋往来。今世后世。回转五道。动历劫数

尔时。世尊便说偈曰

　梵音柔软声　　如来说难见
　或复有时见　　系念在目前
　亦莫与女人　　往来与言语
　恒罗伺捕人　　不得至无为　

是故。诸比丘。当除诸色。莫起想著。如是。诸比丘。当作是学

尔时。诸比丘闻佛所说。欢喜奉行

