　　（七）

我声闻中第一比丘。豪族富贵。天性柔和。所谓释王比丘是。乞食无厌足。教化无穷。所谓婆提婆罗比丘是。气力强盛。无所畏难。亦是婆提婆罗比丘是。音响清彻。声至梵天。所谓罗婆那婆提比丘是。身体香洁。熏乎四方。鸯迦阇比丘是。我声闻中第一比丘。知时明物。所至无疑。所忆不忘。多闻广远。堪任奉上。所谓阿难比丘是。庄严服饰。行步顾影。所谓迦持利比丘是。诸王敬待。群臣所宗。所谓月光比丘是。天人所奉。恒朝侍省。所谓输提比丘是。以舍人形。像天之貌。亦是输提比丘。诸天师导。旨授正法。所谓天比丘是。自忆宿命无数劫事。所谓果衣比丘是

　释王．婆提波　　罗婆．鸯迦阇
　阿难．迦．月光　　输提．天．婆醯　

