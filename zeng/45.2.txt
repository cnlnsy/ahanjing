　　（二）

闻如是

一时。佛在释翅闇婆梨果园。与大比丘众五百人俱

是时。尊者舍利弗．尊者目乾连于彼夏坐已。将五百比丘在人间游化。渐渐来至释翅村中。尔时。行来比丘及住比丘各各自相谓言。共相问讯。又且声音高大。尔时。世尊闻诸比丘音响高大。即告阿难曰。今此园中是谁音响。声大乃尔。如似破木石之声

阿难白佛言。今舍利弗及目连将五百比丘来在此。行来比丘久住比丘。共相问讯。故有此声耳

佛告阿难曰。汝速遣舍利弗．目乾连比丘。不须住此

是时。阿难受教已。即往至舍利弗．目乾连比丘所。即语之曰。世尊有教。速离此去。不须住此

舍利弗报曰。唯然受教

尔时。舍利弗．目乾连即出彼园中。将五百比丘涉道而去

尔时。诸释闻舍利弗．目乾连比丘为世尊所遣。即往至舍利弗．目乾连比丘所。头面礼足。白舍利弗曰。诸贤。欲何所趣向

舍利弗报曰。我等为如来所遣。各求安处

是时。诸释白舍利弗言。诸贤。小留意。我等当向如来忏悔

是时。诸释即往至世尊所。头面礼足。在一面坐。白世尊言。唯愿世尊原舍远来比丘过咎。唯愿世尊以时教诲。其中远来比丘初学道者。新来入法中。未觐尊颜。备有变悔之心。犹如茂苗不遇润泽。便不成就。今此比丘亦复如是。不觐如来而去者。恐能有变悔之心

是时。梵天王知如来心中所念。犹如力士屈伸臂顷。从梵天没。来至如来所。头面礼足。在一面立。尔时。梵天王白世尊言。唯愿世尊原舍远来比丘所作愆过。以时教诲。其中或有比丘未究竟者。便怀变悔之心。彼人不睹如来颜像。便有变意。还就本业。亦如新生犊子。生失其母。忧愁不食。此亦如是。若新学比丘不得睹如来者。便当远离此正法。尔时。世尊便受释种之谏。及梵天王犊子之喻

是时。世尊顾盻阿难。便生斯念。如来以受诸人民及天人之谏。是时。阿难即往至舍利弗．目乾连比丘所。而语之曰。如来欲得与众僧相见。天及人民皆陈启此理

尔时。舍利弗告诸比丘曰。汝等各收摄衣钵。共往世尊所。然如来已受我等忏悔

是时。舍利弗．目揵连将五百比丘至世尊所。头面礼足。在一面坐

是时。佛问舍利弗曰。吾向者遣诸比丘僧。于汝意云何

舍利弗言。向者如来遣诸众僧。我便作是念。如来好游闲静。独处无为。不乐在闹。是故遣诸圣众耳

佛告舍利弗曰。汝后复生何念。圣众是时谁之累

舍利弗白佛言。时我。世尊。复生此念。我亦当在闲静独游。不处市闹中

佛告舍利弗曰。勿作是语。亦莫生此念。云我当在闲静之处也。如今圣众之累。岂非依舍利弗．目乾连比丘乎

尔时。世尊告大目乾连曰。我遣诸众僧。汝有何念

目乾连白佛言。如来遣众僧。我便生斯念。如来欲得独处无为。故遣圣众耳

佛告目乾连。汝后复生何念

目乾连白佛言。然今如来遣诸圣众。我等宜还收集之。令不分散

佛告目乾连。善哉。目连。如汝所说。众中之标首。唯吾与汝二人耳。自今已往。目乾连当教诲诸后学比丘。使长夜之中永处安隐之处。无令中退。堕落生死。若有比丘成就九法者。于现法中不得长大。云何为九。与恶知识从事亲近。非事恒喜游行。恒抱长患。好畜财货。贪著衣钵。多虚干妄乱意非定。无有慧明。不解义趣。不随时受诲。是谓。目连。若比丘成就此九者。于现法中不得长大有所润及

设有比丘能成就九者便有所成办。云何为九。与善知识从事。修行正法不著邪业。恒游独处不乐人间。少病无患。亦复不多畜诸财宝。不贪著衣钵。勤行精进无有乱心。闻义便解更不中受。随时听法无有厌足。是谓。目连。若有比丘成就此九法者。于现法中多所饶益。是故。目连。当念勤加往诲诸比丘。使长夜之中致无为之处

尔时。世尊便说此偈

　常念自觉悟　　勿著于非法
　所修应正行　　得度生死难
　作是而获是　　作此获此福
　众生流浪久　　断于老病死
　以办更不习　　复更造非行
　如此放逸人　　成于有漏行
　设有勤加心　　恒在心首者
　展转相教诫　　便成无漏人　

是故。目乾连。当与诸比丘而作是诲。当念作是学

是时。世尊与诸比丘说极妙之法。令发欢喜之心

是时。诸比丘闻法已。于彼众中六十余比丘漏尽意解

尔时。诸比丘闻佛所说。欢喜奉行

