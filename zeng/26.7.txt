　　（七）

闻如是

一时。佛在舍卫国祇树给孤独园

尔时。王波斯匿即敕臣佐。严宝羽之车。欲出舍卫城观地讲堂。当于尔时。波斯匿王母命过。年极衰老。垂向百岁。王甚尊敬。念未曾离目。是时。波斯匿王边有大臣。名不奢蜜。高才盖世。世人尊重。时。大臣便作是念。此波斯匿王母年向百岁。今日命终。设当闻者。王甚愁忧。不能饮食而得重病。我今当设方便。使王不愁忧。亦使不病

是时。大臣即严驾五百白象。亦严驾五百疋马。复严五百步兵。复严驾五百妓女。复严驾五百老母。复严驾五百婆罗门。复有五百沙门。复严驾五百衣裳。复严驾五百珍宝。与亡者作好大棺。彩画极令使妙。悬缯幡盖。作倡妓乐。不可称计。出舍卫城

是时。波斯匿王还来入城。是时。王波斯匿有少事。是时王遥见亡者。问左右曰。此是何人。供养乃至于斯

时不奢蜜曰。此舍卫城中有长者母无常。是彼之具

时王复告曰。此诸象马车乘复用为

大臣报曰。此五百老母者。用奉上阎罗王。持用赎命

时。王便笑而作是说。此是愚人之法。命也难保。有何可克。如有人堕摩竭鱼口。欲求出者。实复难得。此亦如是。堕阎罗王边。欲求出。实难可得

此五百妓女亦用赎命

王报曰。此亦难得

时大臣曰。若此妓女不可得者。当用余者赎之

王曰。此亦难得

大臣曰。若此不可得者。当用五百珍宝赎之

王报曰。此亦难得

大臣曰。此不可得者。用五百衣裳赎之

王曰。此亦难得

臣曰。若此衣裳不可得者。当用此五百梵志咒术。咒术取之

王曰。此亦难得

大臣曰。若此五百梵志不可得者。复当持此沙门高才说法。持用赎之

王曰。此不可得

大臣曰。若说法不可得者。当集兵众。共大战斗而取之

时。波斯匿王大笑而曰。此是愚人之法。以堕摩竭鱼口。终不得出

时王曰。汝当知之。颇有生而不死乎

时大臣曰。此实不可得也

时大王报曰。实不可得。诸佛亦作是说。夫生有死。命亦难得

是时。不奢蜜跪白王曰。是故。大王。甚莫愁忧。一切众生皆归于死

时王问曰。我何故愁忧

时臣白王。王当知之。大王母者。今日已死

是故。波斯匿王闻此语已。八九叹息而语大臣曰。善哉。如汝所言。乃能知善权方便

是时。王波斯匿还入城。办种种香华。供养亡母。供养亡母已。便还驾乘至世尊所。到已。头面礼足。在一面坐

是时。世尊问曰。大王。何故尘土坌身

王白世尊。天母命终。向送至城外。今来诣世尊所。问其所由。然天母在时。持戒精进。恒修善法。年向百岁。今日已命终。故来至世尊所耳。若当我持象赎命可得者。亦当用象赎之。若当马赎命可得者。当用马赎之。若当车乘赎命可得者。便当用车乘赎之。若当金银珍宝赎命可得者。当用金银珍宝赎之。若当以奴婢．仆从．城廓．国界。赎命可得者。当以城廓．国界赎命。若以加尸国界人民赎命可得者。当以加尸人民赎之。莫令我天母命终

世尊告曰。是故。大王。甚莫愁忧。一切众生皆归于死。一切变易之法。欲令不变易者。终不有此事。大王当知。人身之法犹如雪揣。要当归坏。亦如土坏。同亦归坏不可久保。亦如野马幻化。虚伪不真。亦如空拳。以诳小儿。是故。大王。莫怀愁忧。恃怙此身。大王当知。有此四大恐怖。来至此身。不可障护。亦不可以言语．咒术．药草．符书。所可除去

云何为四。一者名为老。坏败少壮。使无颜色。二者名病尽。坏败无病。三者名为死尽。坏败命根。四者有常之物归于无常。是谓。大王。有此四法不可障护。非力所能伏也。大王当知。犹如四方有四大山。从四方来。使压众生。非力所却。是故。大王。非牢固物。不可恃怙。是故。大王。当以法治化。莫以非法。王亦不久。当至生死之海。王亦当知。诸以法治化者。身坏命终。生善处天上。若复以非法治化者。身坏命终。生地狱中。是故。大王。当以法治化。莫以非法。如是。大王。当作是学

尔时。波斯匿王白世尊曰。此法名何等。当云何奉行

世尊告曰。此法名除愁忧之刺

王白佛言。实尔。世尊。所以然者。我闻此法已。所有愁忧之刺。今日已除。然。世尊。国界事猥。欲还所在

世尊告曰。宜知是时。波斯匿王即从坐起。头面礼足。便退而去

尔时。波斯匿王闻佛所说。欢喜奉行

