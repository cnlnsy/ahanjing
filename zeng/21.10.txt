　　（一○）

闻如是

一时。佛在舍卫国祇树给孤独园

尔时。世尊告诸比丘。有三不牢要。云何为三。身不牢要．命不牢要．财不牢要。是谓。比丘。有此三不牢要。于此。比丘。三不牢要中。当求方便。成三牢要。云何为三。不牢要身。求于牢要。不牢要命。求于牢要。不牢要财。求于牢要

云何不牢要身。求于牢要。所谓谦敬礼拜。随时问讯。是谓不牢要身。求于牢要

云何不牢要命。求于牢要。于是。若有善男子．善女人尽形寿不杀生。不加刀杖。常知惭愧。有慈悲心。普念一切众生。尽形寿不盗。恒念惠施。心无吝相。尽形寿不淫。亦不他淫。尽形寿不妄语。常念至诚。不欺世人。尽形寿不饮酒。意不错乱。持佛禁戒。是谓命不牢要。求于牢要

云何财不牢要。求于牢要。若有善男子．善女人常念惠施。与沙门．婆罗门．诸贫匮者。须食者与食。须浆与浆。衣被．饮食．床敷卧具．病瘦医药．舍宅．城郭。所须之具悉皆与之。如是。财不牢要。求于牢要

是谓。比丘。以此三不牢要。求此三牢要

尔时。世尊便说此偈

　知身不牢要　　命亦不牢固
　财货衰耗法　　当求牢要者
　人身甚难得　　命亦不久停
　财货磨灭法　　欢喜念惠施　

尔时。诸比丘闻佛所说。欢喜奉行

　第一德．福业　　三因．三安．瞿
　三夜．病．恶行　　苦除．不牢要　

