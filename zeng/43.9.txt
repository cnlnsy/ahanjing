　　（九）

闻如是

一时。佛在舍卫国祇树给孤独园

尔时。世尊告诸比丘。如来出现世间。又于世界成佛道。然不著世间八法。犹与周旋。犹如淤泥出生莲华。极为鲜洁。不著尘水。诸天所爱敬。见者心欢。如来亦复如是。由胞胎生。于中长养。得成佛身。亦如琉璃之宝．净水之珍。不为尘垢所染。如来亦复如是。亦生于世间。不为世间八法所染著。是故。比丘。当勤精进。修行八法。如是。比丘。当作是学

尔时。诸比丘闻佛所说。欢喜奉行

