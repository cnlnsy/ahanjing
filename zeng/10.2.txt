　　（二）

闻如是

一时。佛在舍卫国祇树给孤独园

尔时。世尊告诸比丘。当修行一法。当广布一法。修行一法。广布一法已。便得神通。诸行寂静。得沙门果。至泥洹处。云何为一法。谓无放逸行于诸善法。云何无放逸行。所谓不触娆一切众生。不害一切众生。不恼一切众生。是谓无放逸行

彼云何名善法。所谓贤圣八道品。等见．等方便．等语．等行．等命．等治．等念．等定。是谓善法

尔时。世尊便说偈曰

　施一切众生　　不如法施人
　虽施众生福　　一人法施胜　

是故。诸比丘。当修行善法。如是。诸比丘。当作是学

尔时。诸比丘闻佛所说。欢喜奉行

