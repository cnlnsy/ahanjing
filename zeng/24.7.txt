　　（七）

闻如是

一时。佛在舍卫国祇树给孤独园

尔时。世尊告诸比丘。有三事现在前。尔时善男子．善女人获福无量。云何为三。信现在前。善男子．善女人获福无量。若财现在前。尔时善男子．善女人获福无量。若复持梵行现在前。尔时善男子．善女人获福无量。是谓。比丘。有此三事现在前。获福无量

尔时。世尊便说此偈

　信财梵难得　　受者持戒人
　觉此三事已　　智者随时施
　长夜获安隐　　诸天恒扶将
　在彼自娱乐　　五欲无厌足　

以是。诸比丘。若善男子．善女人。当求方便。成此三法。如是。诸比丘。当作是学

尔时。诸比丘闻佛所说。欢喜奉行

