　　（五）

闻如是

一时。佛在舍卫国祇树给孤独园

尔时。世尊告诸比丘。今有四大广演之义。云何为四。所谓契经．律．阿毗昙．戒。是谓为四。比丘当知。若有比丘从东方来。诵经．持法。奉行禁戒。彼便作是语。我能诵经．持法。奉行禁戒。博学多闻。正使彼比丘有所说者。不应承受。不足笃信。当取彼比丘而共论议。案法共论

云何案法共论。所谓案法论者。此四大广演之论。是谓契经．律．阿毗昙．戒。当向彼比丘说契经．布现律．分别法。正使说契经时。布现律．分别法时。若彼布现。所谓与契经相应。律．法相应者。便受持之。设不与契经．律．阿毗昙相应者。当报彼人作是语。卿当知之。此非如来所说。然卿所说者。非正经之本。所以然者。我今说契经．律．阿毗昙都不与相应。以不相应。当问戒行。设不与戒行相应者。当语彼人。此非如来之藏也。即当发遣使去。此名初演大义之本

复次。比丘。若有比丘从南方来。而作是语。我能诵经．持法。奉行禁戒。博学多闻。正使比丘有所说。不应承受。不足笃信。当取彼比丘而共论议。正使比丘有所说不与义相应者。当发遣之。设与义相应者。当报彼人曰。此是义说非正经本。尔时。当取彼义勿受经本。所以然者。义者解经之源。是谓第二演大义之本

复次。比丘。若有比丘从西方来。诵经．持法。奉行禁戒。博学多闻。当向彼比丘说契经．律．阿毗昙。然彼比丘正解味。不解义。当语彼比丘作是语。我等不明此语。为是如来所说也。为非也。正使说契经．律．阿毗昙时。解味不解义。虽闻彼比丘所说。亦不足誉善。亦不足言恶。复以戒行而问之。设与相应者念承受之。所以然者。戒行与味相应。义不可明故。是谓第三演义也

复次。比丘。若有比丘从北方来。诵经．持法。奉行禁戒。诸贤。有疑难者。便来问义。我当与汝说之。设彼比丘有所说者。不足承受。不足讽诵。然当向彼比丘问契经．律．阿毗昙．戒。共相应者。便当问义。若复与义相应。便当叹誉彼比丘。善哉。善哉。贤士。此真是如来所说。义不错乱。尽与契经．律．阿毗昙．戒共相应。当以法供养得彼比丘。所以然者。如来恭敬法故。其有供养法者。则恭敬我已。其观法者。则观我已。有法则有我已。有法则有比丘僧。有法则有四部之众。有法则有四姓在世。所以然者。由法在世。则贤劫中有大威王出世。从是已来便有四姓在世

若法在世。便有四姓在世。刹利．婆罗门．工师．居士种。若法在世者。便有转轮圣王位不绝。若法在世者。便有四天王种．兜术天．艳天．化自在天．他化自在天便在于世。若法在世者。便有欲界天．色界天．无色界天在于世间。若法在世者。便有须陀洹果．斯陀含果．阿那含果．阿罗汉果．辟支佛果．佛乘便现于世。是故。比丘。当善恭敬于法。彼比丘随时供养。给其所须。当语彼比丘作是语。善哉。善哉。如汝所言。今日所说者。真是如来所说。是谓。比丘。有此四大广演说之义。是故。诸比丘。当持心执意行此四事。勿有漏脱。如是。诸比丘。当作是学

尔时。诸比丘闻佛所说。欢喜奉行

