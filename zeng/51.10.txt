　　（一○）

闻如是

一时。佛在舍卫国祇树给孤独园

尔时。尊者舍利弗便往至世尊所。头面礼足。在一面坐。须臾退坐白世尊言。尊。恒称誉豪尊高位。不说卑贱。然我。世尊。不叹豪尊。不说卑贱。处中而说。使得出家学道

佛告舍利弗。汝等自称言。不叹豪尊。不说卑贱。处中而说。得出家学道。然我今日亦不说上．中．下及受生分。所以然者。夫生甚苦。不足愿乐。如彼粪除。少尚极臭。何况积多。今受生分亦复如是。一生．二生犹尚苦难。何况流转终始而可甘处。由有有生。由生有老。由老有病。有死．愁．忧．苦．恼。何可贪乐。便成五盛阴身。吾今观此义已。而作是说。一生．二生犹尚苦难。何况流转终始而可甘处

若当舍利弗意欲生者。便当发愿生豪贵家。不生卑贱。所以然者。舍利弗。众生长夜为心所缚。不为豪族所缚。然我。舍利弗。处豪贵家。是刹利种。出转轮圣王。设我不出家学道者。应为转轮圣王。今舍转轮圣王位。出家学道。成无上道。夫生卑贱家者。不得出家学道。反堕恶趣。是故。舍利弗。当求方便。降伏于心。如是。舍利弗。当作是学

尔时。舍利弗闻佛所说。欢喜奉行




　　　　


