　　（四）

闻如是

一时。佛在舍卫国祇树给孤独园

尔时。众多比丘集普会讲堂。各生此念。今如来甚奇。甚特。过去取般涅槃者。亦复知彼姓名．种族．持戒．翼从。皆悉分明。三昧。智慧．解脱．解脱见慧。身寿有长短。皆悉知之。云何。诸贤。为是如来分别法处。极为清净。知彼诸佛姓字所出之处乎。为是诸天来至佛所而告此耶

尔时。世尊以天耳彻闻众多比丘各兴此论。便往至诸比丘所。在中央坐。尔时。世尊告诸比丘。汝等集此为何等论。欲说何法

诸比丘白佛言。我等集此。论正法之要。诸人各兴此论议。如来甚奇。甚特。乃能知过去诸佛世尊名字姓号。智慧多少。靡不贯博。甚可奇雅。云何。诸贤。为是如来分别法界。极为清净。知彼诸佛姓字所出之处乎。为是诸天来至佛所而告此耶

尔时。世尊告诸比丘。汝等欲得闻过去诸佛神智之力乎。姓字名号．寿命长短耶

诸比丘对曰。今正是时。唯愿世尊敷演其义

佛告诸比丘。汝等善思念之。吾当与汝广演其义。尔时。众多比丘从佛受教

世尊告曰。比丘当知。过去九十一劫有佛出世。号毗婆尸如来．至真．等正觉。复次。三十一劫有佛出世。名式诘如来．至真．等正觉。复于彼三十一劫内有佛。名毗舍罗婆如来出世。于此贤劫中有佛出世。名拘屡孙如来。复于贤劫中有佛出世。名拘那含牟尼如来．至真．等正觉。复于贤劫中有佛出世。名曰迦叶。复于贤劫中。我出现世。释迦文如来．至真．等正觉

尔时。世尊便说此偈

　九十一劫中　　有佛毗婆尸
　三十一劫中　　式诘如来出
　复于彼劫中　　毗舍如来现
　今日贤劫中　　四佛复出世
　拘孙那迦叶　　如日照世间
　欲知名字者　　其号悉如是　

毗婆尸如来者出刹利种。式诘如来亦出刹利种。毗舍罗婆如来亦出刹利种。拘屡孙如来出婆罗门种。拘那含牟尼如来出婆罗门种。迦叶如来出婆罗门种。如我今出刹利种

尔时。世尊便说此偈

　前佛有现者　　皆出刹利种
　拘孙至迦叶　　出于婆罗门
　最尊无能及　　我今天人师
　诸根而淡泊　　出于刹利姓　

毗婆尸如来姓瞿昙。式诘如来亦出瞿昙。比舍罗婆亦出瞿昙。迦叶如来出迦叶姓。拘楼孙．拘那含牟尼亦出迦叶姓。同上而无异。我今如来姓瞿昙

尔时。世尊便说此偈

　如初诸三佛　　出于瞿昙种
　后三至迦叶　　出于迦叶姓
　如我今现在　　天人所奉敬
　诸根而淡泊　　出于瞿昙姓　

比丘当知。毗婆尸如来姓拘邻若。式诘如来亦出拘邻若。毗舍罗婆如来亦出拘邻若。拘屡孙如来出婆罗堕。拘那含牟尼如来亦出婆罗堕。迦叶如来亦出婆罗堕。如我今如来．至真．等正觉出于拘邻若

尔时。世尊便说此偈

　如初诸三佛　　出于拘邻若
　后三至迦叶　　出于婆罗堕
　如我今现在　　天人所奉敬
　诸根而淡泊　　出于拘邻若　

毗婆尸如来坐波罗利华树下而成佛道。式诘如来坐分陀利树下而成佛道。毗舍罗婆如来坐波罗树下而成佛道。拘屡孙如来坐尸利沙树下而成佛道。拘那含牟尼如来坐优头跋罗树下而成佛道。迦叶如来坐尼拘留树下而成道果。如我今日如来坐吉祥树下而成佛道

尔时。世尊便说此偈

　初一成佛道　　波罗利树下
　式坐分陀利　　毗舍坐波罗
　拘孙坐尸利　　拘那跋罗下
　迦叶拘留树　　吉祥我成道
　七佛天中天　　照明于世间
　因缘坐诸树　　各成其道果　

毗婆尸如来弟子有十六万八千之众。式诘如来弟子之众有十六万。毗舍罗婆如来弟子之众十万。拘屡孙如来弟子之众有八万人。拘那含牟尼如来弟子之众有七万人。迦叶如来弟子之众有六万众。如我今日弟子之众。有千二百五十人。皆是阿罗汉。诸漏永尽。无复诸缚

尔时。世尊便说此偈

　百千六万八　　毗婆尸弟子
　百千及六万　　式诘弟子众
　百千比丘众　　毗舍婆弟子
　拘孙八万众　　拘那含七万
　迦叶六万众　　皆是阿罗汉
　我今释迦文　　千二百五十
　皆是真人行　　布现于法教
　遗法余弟子　　其数不可计　

毗婆尸如来侍者。名曰大导师。式诘如来侍者。名曰善觉。毗舍罗婆如来侍者。名曰胜众。拘屡孙如来侍者。名曰吉祥。拘那含牟尼如来侍者。名曰毗罗先。迦叶如来侍者。名曰导师。我今侍者。名曰阿难

尔时。世尊便说此偈

　大道及善觉　　胜众与吉祥
　毗罗先导师　　阿难第七侍
　此人供养圣　　无有不得时
　讽诵又受持　　不失其义理　

毗婆尸如来寿八万四千岁。式诘如来寿七万岁。毗舍罗婆如来寿六万岁。拘屡孙如来寿五万岁。拘那含如来寿四万岁。迦叶如来寿二万岁。如我今日寿极减少。极寿不过百岁

尔时。世尊便说斯偈

　初佛八万四　　次佛七万岁
　毗舍婆六万　　拘留寿五万
　一万二万年　　是拘那含寿
　迦叶寿二万　　唯我寿百年　

如是。诸比丘。如来观知诸佛姓名号字。皆悉分明。种类出处靡不贯练。持戒．智慧．禅定．解脱皆悉了知

尔时。阿难白世尊言。如来亦说。过去恒沙诸佛取灭度者。如来亦知。当来恒沙诸佛方当来者。如来亦知。如来何故不记尔许佛所造。今但说七佛本末

佛告阿难。皆有因缘本末故。如来说七佛之本末。过去恒沙诸佛。亦说七佛本末。将来弥勒出现世时。亦当记七佛之本末。若师子应如来出时。亦当记七佛之本末。若承柔顺佛出世时。亦当记七佛之本末。若光焰佛出现世时。亦当记七佛之名号。若无垢佛出现世时。亦当记迦叶之本末。若宝光佛出现世时。亦当记释迦文之本末

尔时。世尊便说此偈

　师子柔顺光　　无垢及宝光
　弥勒之次第　　皆当成佛道
　弥勒记式佛　　师子记毗舍
　柔顺记拘孙　　光焰记牟尼
　无垢记迦叶　　皆说曩所缘
　宝光成三佛　　亦当记我号
　过去诸三佛　　及以将来者
　皆当记七佛　　曩所之本末　

由此因缘故。如来记七佛名号耳

尔时。阿难白世尊言。此经名何等。当云何奉行

佛告阿难。此经名曰记佛名号。当念奉行

尔时。阿难及诸比丘闻佛所说。欢喜奉行

