　　（七）

闻如是

一时。佛在舍卫国祇树给孤独园

尔时。世尊告诸比丘。依雪山上有大高广之树。五事长大。云何为五。根不移动。皮极厚大。枝节远荫。靡所不覆。叶极茂盛。是谓。比丘。依雪山上有此大树极为俊好。今善男子．善女人亦复如是。依豪族之处。五事长益。云何为五。所谓信长益．戒长益．闻长益．施长益．慧长益。是谓。比丘。信善男子．善女人依豪族家。成就此五事。是故。比丘。当求方便。成就信．戒．闻．施．智慧

尔时。世尊便说斯偈

　犹如雪山树　　五事功德成
　根皮枝节广　　阴叶极茂盛
　有信善男子　　五事功德成
　信戒闻惠施　　智慧遂增益　

如是。比丘。当作是学

尔时。诸比丘闻佛所说。欢喜奉行

