　　（八）

闻如是

一时。佛在舍卫国祇树给孤独园

尔时。世尊告诸比丘。有三恶行。云何为三。所谓身恶行．口恶行．意恶行。是谓。比丘。有三恶行。当求方便。修三善行。云何为三。身恶行者。当修身善行。口恶行者。当修口善行。意恶行者。当修意善行

尔时。世尊便说此偈

　当护身恶行　　修习身善行
　念舍身恶行　　当学身善行
　当护口恶行　　修习口善行
　念舍口恶行　　当学口善行
　当护意恶行　　修习意善行
　念舍意恶行　　当学意善行
　身行为善哉　　口行亦复然
　意行为善哉　　一切亦如是
　护口意清净　　身不为恶行
　净此三行迹　　至仙无为处　

如是。诸比丘。当舍三恶行。修三善行。如是。比丘。当作如是学

尔时。诸比丘闻佛所说。欢喜奉行

