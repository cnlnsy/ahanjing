　　（九）

闻如是

一时。佛在舍卫国祇树给孤独园

尔时。世尊告诸比丘。当修行一法。当广布一法。修行一法已。便有名誉。成大果报。诸善普至。得甘露味。至无为道。便成神通。除诸乱想。逮沙门果。自致涅槃。云何为一法。所谓念身

佛告诸比丘。云何修行念身。便有名誉。成大果报。诸善普至。得甘露味。至无为处。便成神通。除诸乱想。获沙门果。自致涅槃

尔时。诸比丘白世尊曰。诸法之本。如来所宣。唯愿世尊为诸比丘说此妙法。诸比丘从如来闻法已。便当受持

尔时。世尊告诸比丘。谛听。谛听。善思念之。吾当为汝广分别说

诸比丘对曰。如是。世尊。诸比丘前受教已

世尊告曰。若有比丘正身正意。结跏趺坐。系念在前。无有他想。专精念身。所谓念身者。发．毛．爪．齿．皮．肉．筋．骨．胆．肝．肺．心．脾．肾．大肠．小肠．白膱．膀胱．屎．尿．百叶．沧．荡．脾．泡．溺．泪．唾．涕．脓．血．肪脂．[泳-永+羡]．髑髅．脑。何者是身为。地种是也。水种是也。火种是耶。风种是也。为父种．母种所造耶。从何处来。为谁所造。眼．耳．鼻．口．身．心。此终当生何处。如是。诸比丘。名曰念身。便得具足。成大果报。诸善普至。得甘露味。至无为处。便成神通。除诸乱想。获沙门果。自致涅槃。是故。诸比丘。常当思惟。不离身念。便当获此诸善功德。如是。诸比丘。当作是学

尔时。诸比丘闻佛所说。欢喜奉行

