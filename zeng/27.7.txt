　　（七）

闻如是

一时。佛在舍卫国祇树给孤独园

尔时。世尊告诸比丘。今有四人。聪明勇悍。博古明今。法法成就云何为四。比丘多闻博古明今。在大众中最为第一。比丘尼多闻博古明今。在大众中最为第一。优婆塞多闻博古明今。在大众中最为第一。优婆斯多闻博古明今。在大众中最为第一。是谓。比丘。有此四人在大众中最为第一

尔时。世尊便说此偈

　勇悍无所畏　　多闻能说法
　在众为师子　　能除怯弱法
　比丘戒成就　　比丘尼多闻
　优婆塞有信　　优婆斯亦尔
　在众为第一　　若能和顺众
　欲知此义者　　如日初出时　

是故。诸比丘。当学博古明今。法法成就。如是。诸比丘。当作是学

尔时。诸比丘闻佛所说。欢喜奉行

