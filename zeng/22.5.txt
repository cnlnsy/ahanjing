　　（五）

闻如是

一时。佛在舍卫国祇树给孤独园

尔时。世尊告诸比丘。此三有为有为相。云何为三。知所从起。知当迁变。知当灭尽。彼云何知所从起。所谓生。长大成五阴形。得诸持．入。是谓所从起。彼云何为灭尽。所谓死。命过不住．无常。诸阴散坏。宗族别离。命根断绝。是谓为灭尽。彼云何变易。齿落．发白．气力竭尽。年遂衰微。身体解散。是谓为变易法。是为。比丘。三有为有为相。当知此三有为相。善分别之。如是。诸比丘。当作是学

尔时。诸比丘闻佛所说。欢喜奉行

