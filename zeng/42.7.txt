　　（七）

闻如是

一时。佛在舍卫国祇树给孤独园

尔时。世尊告诸比丘。有八部之众。汝等当知。云何为八。所谓刹利众．婆罗门众．长者众．沙门众．四天王众．三十三天众．魔众．梵天众。比丘当知。我曩昔已来至刹利众中。共相问讯。言谈讲论。亦复无人与我等者。独步无侣。亦无俦匹。少欲知足。念不错乱。戒成就．三昧成就．智慧成就．解脱成就．多闻成就。精进成就

复自忆念。至婆罗门众中．长者众中．沙门众中．四天王众中．三十三天众中．魔王众中．梵天王众中。共相问讯。言谈讲论。独步无侣。亦无俦匹。于中最尊。亦无等伦。少欲知足。意不错乱。戒成就．三昧成就。智慧成就．解脱成就．多闻成就．精进成就。我当尔时。在八部众中独步无侣。与尔许众生作大覆盖。是时。八部之众无能见顶。亦不敢瞻颜。何况当共论议乎。所以然者。我亦不见天上．人中．魔．若魔天．沙门．婆罗门众中。有能成就此八法者。除如来存不论之。是故。比丘。当求方便。行此八法。如是。诸比丘。当作是学

尔时。诸比丘闻佛所说。欢喜奉行

