　　（四）

闻如是

一时。佛在罗阅城迦兰陀竹园所。与大比丘众五百人俱

尔时。世尊到时。著衣持钵。入罗阅城乞食。在一街巷。尔时。彼巷有一梵志妇。欲饭食婆罗门。即出门。遥见世尊。便往至世尊所。问世尊曰。颇见婆罗门不

尔时。尊者大迦叶先在其巷。世尊便举手指示曰。此是婆罗门

是时。梵志妇熟视如来面。默然不语。尔时。世尊便说此偈

　无欲无恚者　　去愚无有痴
　漏尽阿罗汉　　是谓名梵志
　无欲无恚者　　去愚无有痴
　以舍结使聚　　是谓名梵志
　无欲无恚者　　去愚无有痴
　以断吾我慢　　是谓名梵志
　若欲知法者　　三佛之所说
　至诚自归彼　　最尊无有上　

尔时。世尊告大迦叶曰。汝可往为此梵志妇。便现身。得免宿罪

是时。迦叶从佛受教。往至梵志妇舍已。就座而坐。是时。彼婆罗门妇便供办肴膳种种饮食。以奉迦叶

是时。迦叶即受食饮。欲度人故。而为彼人说此达嚫

　祠祀火为上　　众书颂为最
　王为人中尊　　众流海为上
　众星月为首　　照明日为先
　四维及上下　　于诸方域境
　天与世间人　　佛为最尊上
　欲求其福者　　当归于三佛　

是时。彼梵志妇闻此语已。即欢喜踊跃。不能自胜。前白大迦叶曰。唯愿梵志恒受我请。在此舍食

是时。大迦叶即受彼请。在彼处受彼食。是时。婆罗门妇见迦叶食讫。更取一卑座。在迦叶前坐。是时。迦叶以次与说微妙之法。所谓论者。施论．戒论．生天之论。欲为不净。断漏为上。出家为要。尊者大迦叶已知彼梵志妇心开意解。甚怀欢喜。诸佛所可常说法者。苦．习．尽．道

是时。尊者大迦叶悉为梵志妇说之时。梵志妇即于座上诸尘垢尽。得法眼净。犹如新净白亵。无有尘垢。易染为色。时梵志妇亦复如是。即于座上得法眼净。彼已得法．见法。分别其法。无有狐疑。已逮无畏。自归三尊。佛．法．圣众。受持五戒。是时。尊者大迦叶重为梵志妇说微妙法已。即从坐起而去

迦叶去未久时。妇夫婿来至家。婆罗门见妇颜色甚悦。非复常人。时。婆罗门即问其妇。妇即以此因缘具向夫婿说之。时。婆罗门闻是语已。便将其妇共诣精舍。往至世尊所。时。婆罗门与世尊共相问讯。在一面坐。婆罗门妇头面礼世尊足。在一面坐。时。婆罗门白世尊曰。向有婆罗门来至我家。今为所在

尔时。尊者大迦叶去世尊不远。结跏趺坐。正身正意。思惟妙法

尔时。世尊遥指示大迦叶曰。此是尊长婆罗门也

婆罗门曰。云何。瞿昙。沙门即是婆罗门耶。沙门与婆罗门岂不异乎

世尊告曰。欲言沙门者。即我身是。所以然者。我即是沙门。诸有奉持沙门戒律。我皆已得。如今欲论婆罗门者。亦我身是。所以然者。我即是婆罗门也。诸过去婆罗门。所持法行。吾已悉知。欲论沙门者。即大迦叶是。所以然者。诸有沙门律。迦叶比丘皆悉包揽。欲论婆罗门者。亦是迦叶比丘。所以然者。诸有婆罗门奉持禁戒。迦叶比丘皆悉了知

尔时。世尊便说此偈

　我不说梵志　　能知咒术者
　唱言生梵天　　此则不离缚
　无缚无生趣　　能脱一切结
　不复称天福　　即沙门梵志　

尔时。婆罗门白世尊曰。言结缚者。何等名为结乎

世尊告曰。欲爱是结。嗔恚是结。愚痴是结。如来者无此欲爱。永灭无余。嗔恚．愚痴亦复如是。如来无复此结

婆罗门曰。唯愿世尊说深妙法。无复有此诸结缚著

是时。世尊渐与彼婆罗门说微妙之论。所谓论者。施论．戒论．生天之论。欲为不净。断漏为上。出家为要。尔时。世尊知彼婆罗门心开意解。甚怀欢喜。古昔诸佛常所说法。苦．习．尽．道。尔时世尊尽为婆罗门说之

时。婆罗门即于座上诸尘垢尽。得法眼净。犹如新净白亵。无有尘垢。易染为色。时婆罗门亦复如是。即于座上得法眼净。彼已得法．见法。分别其法。无有狐疑。已逮无畏。自归三尊。佛．法．圣众。受持五戒。为如来真子。无复退还

尔时。彼婆罗门夫妇闻佛所说。欢喜奉行

