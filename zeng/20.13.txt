　　（一三）

闻如是

一时。佛在舍卫国祇树给孤独园

尔时。世尊告诸比丘。有此二法。不可敬待。亦不足爱著。世人所捐弃。云何为二法。怨憎共会。此不可敬待。亦不足爱著。世人所捐弃。恩爱别离。不可敬待。亦不足爱著。世人所捐弃。是谓。比丘。有此二法。世人所不喜。不可敬待

比丘。复有二法。世人所不弃。云何为二法。怨憎别离。世人之所喜。恩爱集一处。甚可爱敬。世人之所喜。是谓。比丘。有此二法。世人所喜

我今说此怨憎共会．恩爱别离。复说怨憎别离．恩爱共会。有何义。有何缘

比丘报曰。世尊诸法之王。唯愿世尊与我等说。诸比丘闻已。当共奉行

世尊告曰。谛听。善思念之。吾当为汝分别说之。诸比丘。此二法由爱兴。由爱生。由爱成。由爱起。当学除其爱。不令使生。如是。诸比丘。当作是学

尔时。诸比丘闻佛所说。欢喜奉行




　　　　


