　　（二）

闻如是

一时。佛在舍卫国祇树给孤独园

尔时。世尊告诸比丘。云何。比丘。汝等在生死中。身体毁坏。流血多耶。为恒水多乎

尔时。诸比丘白佛言。如我等观察如来所说者。流血多于恒水

佛告诸比丘。善哉。善哉。比丘。如汝所言。流血多于恒水。所以然者。在生死中。或作牛．羊．猪．犬．鹿．马．鸟兽。及余无数所经历苦恼。实可厌患。当念舍离。如是。比丘。当作是学。

尔时。世尊说是法时。六十余比丘漏尽意解

尔时。诸比丘闻佛所说。欢喜奉行

