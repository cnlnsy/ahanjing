　　（三）

闻如是

一时。佛在舍卫国祇树给孤独园

尔时。世尊告诸比丘。若善男子．善女人修礼僧者。当专十一法。然后乃当礼僧。云何为十一。如来众者。正法成就。如来圣众上下和合。如来僧者。法法成就。如来圣众戒成就．三昧成就．智慧成就．解脱成就．解脱见慧成就。如来圣众能掌护三宝。如来圣众能降伏外道异学。如来圣众是一切众生良友福田。若善男子．善女人欲礼僧者。当思惟此十一法。长夜之中获福无量。如是。比丘。当作是学

尔时。诸比丘．天．龙．鬼神．干沓和．阿须伦．迦留罗．甄陀罗．摩休勒天及人民。闻佛所说。欢喜奉行

