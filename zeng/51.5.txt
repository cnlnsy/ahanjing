　　（五）

闻如是

一时。佛在舍卫国祇树给孤独园

尔时。世尊告诸比丘。或有是时。王威不普。盗贼竞兴。贼已竞兴。村家．城廓．人民之类皆悉败亡。或遭遇饥馑。取命终者。设彼众生于饥馑取命终者。皆堕三恶趣。今此精进比丘亦复如是。若持戒减少。尔时恶比丘兢起。恶比丘已竞起恶。正法渐衰。增益非法。非法已增益。其中众生皆堕三恶趣

若复是时。王威远接。贼便隐藏。王已远接。城廓．村落．人民炽盛。今此精进比丘亦复如是。若持戒完具。尔时犯戒比丘渐衰耗。正法兴隆。非法衰耗。其中众生命终之后皆生天上．人中。是故。比丘。当念具足戒律。威仪礼节。无令缺减。如是。比丘。当作是学

尔时。诸比丘闻佛所说。欢喜奉行

