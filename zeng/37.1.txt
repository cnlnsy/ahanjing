　　（一）

闻如是

一时。佛在舍卫国祇树给孤独园

尔时。世尊告诸比丘。汝当思念六重之法。敬之．重之．执在心怀。无令忘失。云何为六。于是。比丘。身行念慈。如镜视其形。可敬．可贵。无令忘失

复次。口行念慈。意行念慈。可敬．可贵。无令忘失

复次。得法利之具。能与诸梵行者共之。亦无吝想。此法可敬．可贵。无令忘失

复次。诸有禁戒不朽．不败。极为完具。而无缺漏。智者之所贵。复欲使此戒分布与人。使同其味。此法可敬．可贵。无令忘失

复次。正见贤圣得出要。如是之见。欲与诸梵行者共同此法。亦可敬．可贵。无令忘失

是谓。比丘。有此六重之法。可敬．可贵。无令忘失。是故。诸比丘。常当修行身．口．意行。设得利养之具。当念分布。莫起贪想。如是。诸比丘。当作是学

尔时。诸比丘闻佛所说。欢喜奉行

