　　（四）

闻如是

一时。佛在舍卫国祇树给孤独园

尔时。世尊告诸比丘。诸有华之属。瞻卜之华．须摩那华。天上．人中。婆师华最为第一。此亦如是。诸善功德三十七道品之法。无放逸行为第一

若无放逸比丘修四意断。云何为四。于是。比丘若未生弊恶法。求方便令不生。已生弊恶法。求方便令灭。若未生善法。求方便令生。已生善法。求方便令增多。终不忘失。具足修行。心意不忘。如是。比丘修四意断。是故。诸比丘。当求方便。修四意断。是故。诸比丘。当作是学

尔时。诸比丘闻佛所说。欢喜奉行

