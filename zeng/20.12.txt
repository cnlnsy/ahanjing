　　（一二）

闻如是

一时。佛在舍卫国祇树给孤独园

尔时。尊者槃特告弟朱利槃特曰。若不能持戒者。还作白衣。是时。朱利槃特闻此语已。便诣祇洹精舍门外立而堕泪

尔时。世尊以天眼清净。观是朱利槃特比丘在门外立。而悲泣不能自胜。时。世尊从静室起。如似经行至祇洹精舍门外。告朱利槃特曰。比丘。何故在此悲泣

朱利槃特报曰。世尊。兄见驱逐。若不能持戒者。还作白衣。不须住此。是故悲泣耳

世尊告曰。比丘。勿怀畏怖。我成无上等正觉。不由卿兄槃特得道

尔时。世尊手执朱利槃特诣静室教使就坐。世尊复教使执扫[打-丁+彗]。汝诵此字。为字何等

是时。朱利槃特诵得扫。复忘[打-丁+彗]。若诵得[打-丁+彗]。复忘扫

尔时。尊者朱利槃特诵此[打-丁+彗]扫乃经数日。然此扫[打-丁+彗]复名除垢。朱利槃特复作是念。何者是除。何者是垢。垢者灰土瓦石。除者清净也。复作是念。世尊何故以此教悔我。我今当思惟此义。以思惟此义。复作是念。今我身上亦有尘垢。我自作喻。何者是除。何者是垢。彼复作是念。缚结是垢。智慧是除。我今可以智慧之[打-丁+彗]扫此结缚

尔时。尊者朱利槃特思惟五盛阴成者．败者。所谓此色．色习．色灭。是谓痛．想．行．识。成者．败者。尔时。思惟此五盛阴已。欲漏心得解脱。有漏心．无明漏心得解脱。已得解脱。便得解脱智。生死已尽。梵行已立。所作已办。更不复受胎有。如实知之。尊者朱利槃特便成阿罗汉

已成阿罗汉。即从坐起。诣世尊所。头面礼足。在一面坐。白世尊曰。今已有智。今已有慧。今已解扫[打-丁+彗]

世尊告曰。比丘。云何解之

朱利槃特报曰。除者谓之慧。垢者谓之结

世尊告曰。善哉。比丘。如汝所言。除者是慧。垢者是结

尔时。尊者朱利槃特向世尊而说此偈

　今诵此已足　　如尊之所说
　智慧能除结　　不由其余行　

世尊告曰。比丘。如汝所言。以智慧。非由其余

尔时。尊者闻世尊所说。欢喜奉行

