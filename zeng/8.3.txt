　　（三）

闻如是

一时。佛在舍卫国祇树给孤独园

尔时。世尊告诸比丘。若有一人出现于世。便有一人入道在于世间。亦有二谛．三解脱门．四谛真法．五根．六邪见灭．七觉意．贤圣八道品．九众生居．如来十力．十一慈心解脱。便出现于世。云何为一人。所谓多萨阿竭．阿罗呵．三耶三佛。是谓一人出现于世。便有一人入道在于世间。亦有二谛．三解脱门．四谛真法．五根．六邪见灭．七觉意．贤圣八道品．九众生居．如来十力．十一慈心解脱。便出现于世。是故。诸比丘。常兴恭敬于如来所。亦当作是学

尔时。诸比丘闻佛所说。欢喜奉行

