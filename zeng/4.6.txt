　　（六）

我声闻中第一比丘。功德盛满。所适无短。所谓尸婆罗比丘是。具足众行道品之法。所谓优波先迦兰陀子比丘是。所说和悦。不伤人意。所谓婆陀先比丘是。修行安般。思惟恶露。所谓摩诃迦延那比丘是。计我无常。心无有想。所谓优头槃比丘是。能杂种论。畅悦心识。所谓拘摩罗迦叶比丘是。著弊恶衣。无所羞耻。所谓面王比丘是。不毁禁戒。诵读不懈。所谓罗云比丘是。以神足力能自隐曀。所谓般兔比丘是。能化形体。作若干变。所谓周利般兔比丘是

　尸婆．优波先　　婆陀．迦延那
　优头．王．迦叶　　罗云．二般兔　

