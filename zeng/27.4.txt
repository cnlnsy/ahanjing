　　（四）

闻如是

一时。佛在舍卫国祇树给孤独园

尔时。世尊告诸比丘。若日初出之时。人民之类普共田作。百鸟悲鸣。婴垓哀唤。我今。比丘当知。此是譬喻。当解其义。此义云何当解。若日初出之时。此譬如来出世。人民之类普共田作。此譬如檀越施主。随时供给衣被．饭食．床卧具．病瘦医药。百鸟悲鸣者。此高德法师之喻。能与四部之众说微妙之法。婴垓唤呼者。此弊魔波旬之喻。是故。诸比丘。如日初出。如来出世。除去闇冥。靡不照明。如是。诸比丘。当作是学

尔时。诸比丘闻佛所说。欢喜奉行

