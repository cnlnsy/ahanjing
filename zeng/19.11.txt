　　（一一）

闻如是

一时。佛游摩竭国界。渐来至毗舍离城。尔时。在毗舍离北闇婆婆利园中。与大比丘众五百人俱

尔时。闇婆婆利女闻世尊来在园中。与大比丘五百人俱。尔时。彼女驾乘羽宝之车。便往出毗舍离城。至侠道口。即到世尊所。自下车往至世尊所

尔时。世尊遥见彼女来。便告诸比丘。皆悉专精。勿起邪想

是时。女人至世尊所。头面礼足。在一面坐。尔时。世尊说极妙之法

说极妙之法已。女白佛言。唯然世尊当受我请及比丘僧

尔时。世尊默然受女请。女见世尊默然受请已。即从坐起。头面礼足。复道而归

尔时。毗舍离城男女大小。闻世尊在闇婆婆利园中。与大比丘众五百人俱。时。城中有五百亿童子。乘种种羽宝之车。其中或乘白车白马。衣盖．幢幡．侍从皆白。其中或乘赤车赤马。衣盖．幢幡．侍从皆赤。或乘青车青马。衣盖．幢幡．侍从皆青。或乘黄车黄马。衣盖．幢幡．侍从皆黄。威容严饰。如诸王法。出毗舍离城。往至世尊所。未到之顷。道逢彼女。走打车牛。驰向城内

是时。诸童子问女曰。汝是女人。应当羞辱。何以打牛走车。驰向城内

时女报曰。诸贤当知。我明日请佛及比丘僧。是故走车耳

童子报曰。我亦欲饭佛及比丘僧。今与汝千两纯金。可限明日。使我等饭

时女报曰。止。止。族姓子。我不听许

童子复报。与汝二千两．三千．四千．五千。乃至百千两金。是非听许。明日使我等饭佛及比丘僧

女报言。我不听许。所以然者。世尊恒说。有二希望。世人不能舍离。云何为二。利望．命望。谁能保我至明日者。我以先请如来。今当办具

时。诸童子各振其手。我等尔许人不如女人也。作是语已。各自别去

时。诸童子往至世尊所。头面作礼。在一面住。尔时。世尊见童子来。告诸比丘。汝等比丘。观诸童子威容服饰。如天帝释出游观时。等无差别

尔时。世尊告童子曰。世间有二事。最不可得。云何为二。有反复之人。作小恩常不忘。况复大者。是谓。诸童子。有此二事。最不可得。童子当知。念有反复。亦识使小恩不忘。况复大者

尔时。世尊便说此偈

　知恩识反复　　恒念教授人
　智者所敬侍　　名闻天世人　

如是。诸童子。当知作是学

尔时。世尊具与诸童子说微妙法。闻已。各从坐起。头面礼足。便退而去

是时。女人即其夜。办种种甘馔饮食。敷诸坐具。清旦便白。时到。今正是时。唯愿世尊临顾鄙舍

尔时。世尊著衣持钵。将诸比丘前后围绕。往至毗舍离城。到女舍。是时。女见世尊坐定。手自擎食上佛及比丘僧。饭佛及比丘僧已。行清净水已。更取小金镂座。在佛前坐

尔时。女白世尊曰。此闇婆婆利园用奉上如来及比丘僧。使当来．过去．现在众僧。得止住中。愿世尊受此园

尔时。世尊为彼女故。便受此园。世尊便说此咒愿

　园果施清凉　　桥梁渡人民
　近道作圊厕　　人民得休息
　昼夜获安隐　　其福不可计
　诸法戒成就　　死必生天上　

尔时。世尊说此记已。即起而去

尔时。女闻佛所说。欢喜奉行

　断爱及师子　　无智．少于财
　家贫．须深女　　迦旃．法说．女　




　　　　


