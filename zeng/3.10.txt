　　（一○）

闻如是

一时。佛在舍卫国祇树给孤独园

尔时。世尊告诸比丘。当修行一法。当广布一法。修行一法已。便有名誉。成大果报。诸善普至。得甘露味。至无为处。便成神通。除诸乱想。逮沙门果。自致涅槃。云何为一法。所谓念死

佛告诸比丘。云何修行念死。便有名誉。成大果报。诸善普至。得甘露味。至无为处。便成神通。除诸乱想。获沙门果。自致涅槃

尔时。诸比丘白世尊曰。诸法之本。如来所宣。唯愿世尊为诸比丘说此妙法。诸比丘从如来闻法已。便当受持

尔时。世尊告诸比丘。谛听。谛听。善思念之。吾当为汝广分别说

诸比丘对曰。如是。世尊。诸比丘前受教已

世尊告曰。若有比丘正身正意。结跏趺坐。系念在前。无有他想。专精念死。所谓死者。此没生彼。往来诸趣。命逝不停。诸根散坏。如腐败木。命根断绝。宗族分离。无形无响。亦无相貌。如是。诸比丘。名曰念死。便得具足。成大果报。诸善普至。得甘露味。至无为处。便成神通。除诸乱想。获沙门果。自致涅槃。是故。诸比丘。常当思惟。不离死念。便当获此诸善功德。如是。诸比丘。当作是学

尔时。诸比丘闻佛所说。欢喜奉行

　佛法及圣众　　乃至竟死念
　虽与上同名　　其义各别异　




　　　　


