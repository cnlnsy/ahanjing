　　（四）

闻如是

一时。佛在舍卫国鹿野苑中。与大比丘众五百人俱

是时。波呵罗阿须伦及牟提轮天子。非时至世尊所。头面礼足。在一面坐

是时。如来问阿须伦曰。汝等甚乐大海中乎

阿须伦白佛言。实乐。非为不乐

世尊告曰。大海之中有何奇特之法。汝等见已。于中娱乐

阿须伦白佛言。大海之中有八未曾有之法。诸阿须伦娱乐其中。云何为八。于是。大海之中极深且广。是谓初未曾有之法

复次。大海有此神德。四大江河。一一河者将从五百以投大海。便失本名字。是谓第二之法也

复次。大海皆同一味。是谓第三之法也

复次。大海以时朝贺。不失时节。是谓第四未曾有之法

复次。大海鬼神所居。有形之类无不在大海中者。是谓第五未曾有之法

复次。大海之中皆容极大之形。百由旬形。乃至七千由旬形。亦不逼迮。是谓第六未曾有之法

复次。大海之中出若干种珍宝。砗磲．玛瑙．真珠．琥珀．水精．琉璃。是谓第七未曾有之法

复次。大海之中下有金沙。又有须弥山。四宝所成。是谓第八未曾有之法。此名八未曾有之法。使诸阿须伦娱乐其中

是时。阿须伦白世尊。如来法中有何奇特。使诸比丘见已。娱乐其中

佛告阿须伦曰。有八未曾有之法。使诸比丘娱乐其中。云何为八。又我法中戒律具足。无放逸行。是谓初未曾有之法。诸比丘见已。娱乐其中。如彼大海极深且广

复次。我法中有四种姓。于我法中作沙门。不录前名。更作余字。犹如彼海。四大江河皆投于海而同一味。更无余名。是谓第二未曾有之法

复次。我法中施设禁戒。相随亦不越叙。是谓第三未曾有之法

复次。我法中皆同一味。所谓贤圣八品道味。是谓第四未曾有之法也。如彼大海悉同一味

复次。我法中种种法充满其中。所谓四意断．四神足．五根．五力．七觉意．八真直行。诸比丘见已。娱乐其中。如彼大海诸神居其中。是谓第五未曾有之法

复次。我法中有种种珍宝。所谓念觉意宝．法觉意宝．精进觉意宝．喜觉意宝．猗觉意宝．定觉意宝．护觉意宝。是谓第六未曾有之法。诸比丘见已。娱乐其中。如彼大海出种种珍宝

复次。我法中诸有众生类。剃除须发。著三法衣。出家学道。于无余涅槃界而取灭度。然我法中无有增减。如彼大海。诸河投之无有增减。是谓第七未曾有之法。诸比丘见已。娱乐其中

复次。我法中有金刚三昧。有灭尽三昧。一切光明三昧。得不起三昧。种种三昧不可称计。诸比丘见已娱乐。如彼大海下有金沙。是谓第八未曾有之法。诸比丘见已。娱乐其中。于我法中有此八未曾有之法。诸比丘甚自娱乐

是时。阿须伦白世尊曰。如来法中使有一未曾有法者。胜彼海中八未曾有之法。百倍．千倍不可为比。所谓贤圣八道是也。善哉。世尊。快说斯言

尔时。世尊暂与说法。所谓施论．戒论．生天之论。欲不净想。漏为大患。出要为妙。尔时。以见彼心开意解。诸佛世尊常所说法。苦．习．尽．道。尽与说之

尔时。阿须伦便作是念。应有五谛。今世尊但说四谛。与诸天说五谛。是时。天子即于座上得法眼净。阿须伦白世尊言。善哉。世尊。快说斯言。今欲还所在

世尊告曰。宜知是时。即从座起。头面礼足。复道而去

时。天子语阿须伦曰。汝今所念极为不善。云。如来与诸天说五谛。与我说四谛。所以然者。诸佛世尊终无二言。诸佛终不舍众生。说法亦无懈倦。说法亦复无尽。亦复不选择人与说法。平等心而说法。有四谛。苦．习．尽．道。汝今莫作是念。而呰如来言有五谛

是时。阿须伦报曰。我今所造不善。自当忏悔。要当至如来所便问此义

尔时。阿须伦及天子闻佛所说。欢喜奉行

