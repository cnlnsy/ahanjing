　　（七）

闻如是

一时。佛在罗阅城耆阇崛山中。与大比丘五百人俱

尔时。尊者须菩提亦在王舍城耆阇崛山侧。别作屋庐而自禅思。尔时。尊者须菩提身得苦患。甚为沉重。便作是念。我此苦痛为从何生。复从何灭。为至何所。尔时。尊者须菩提便于露地而敷坐具。直身正意。专精一心。结跏趺坐。思惟诸入。欲害苦痛

尔时。释提桓因知尊者须菩提所念。便以偈敕波遮旬曰

　善业脱诸缚　　居在灵鹫山
　今得极重患　　乐空诸根定
　速来往问疾　　觐省尊上颜
　既得获大福　　种德莫过是　

时。波遮旬对曰。如是。尊者

尔时。释提桓因将五百天人及波遮旬。譬如士夫屈伸臂顷。便从三十三天没。来至灵鹫山中。离尊者须菩提不远。复以此偈语波遮旬曰

　汝今觉善业　　乐禅三昧定
　柔和清净音　　今使从禅坐　

波遮旬对曰。如是

尔时。波遮旬从释提桓因闻语已。便调琉璃之琴。前至须菩提所。便以此偈叹须菩提曰

　结尽永无余　　诸念不错乱
　诸尘垢悉尽　　愿速从禅觉
　心息渡有河　　降魔度诸结
　功德如大海　　愿速从定起
　眼净如莲花　　诸秽永不著
　无归与作归　　空定速时起
　渡四流无为　　善解无老病
　以脱有为灾　　唯尊时定觉
　五百天在上　　释种躬自来
　欲觐圣尊颜　　解空速时起　

尔时。尊者须菩提即从坐起。复叹波遮旬曰。善哉。波旬。汝今音与琴合。琴与音合。而无有异。然琴音不离歌音。歌音不离琴音。二事共合。乃成妙声

尔时。释提桓因便往至尊者须菩提所。头面礼足在一面坐。尔时。释提桓因白须菩提言。云何善业所抱患苦有增损乎。今此身病为从何生。身生耶。意生乎

尔时。尊者须菩提语释提桓因言。善哉。拘翼。法法自生。法法自灭。法法相动。法法自息。犹如。拘翼。有毒药。复有害毒药。天帝释。此亦如是。法法相乱。法法自息。法能生法。黑法用白法治。白法用黑法治。天帝释。贪欲病者用不净治。嗔恚病者用慈心治。愚痴病者用智慧治。如是。释提桓因。一切所有皆归于空。无我．无人。无寿．无命。无士．无夫。无形．无像。无男．无女。犹如。释提桓因。风坏大树。枝叶雕落。雷雹坏苗。华果初茂。无水自萎。天降时雨。生苗得存。如是。天帝释。法法相乱。法法自定。我本所患疼痛苦恼。今日已除。无复患苦

是时。释提桓因白须菩提言。我亦有愁忧苦恼。今闻此法无复有愁忧。众事猥多。欲还天上。已亦有事及诸天事。皆悉猥多

时。须菩提言。今正是时。宜可时去

是时。释提桓因即从坐起。前礼须菩提足。绕三匝而去

是时。尊者须菩提便说此偈

　能仁说此语　　根本悉具足
　智者获安隐　　闻法息诸病　

尔时。释提桓因闻尊者须菩提所说。欢喜奉行

　调达及二经　　皮及利师罗
　竹膞．孙陀利　　善业．释提桓　




　　　　


